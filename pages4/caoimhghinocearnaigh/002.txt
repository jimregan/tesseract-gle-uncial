2
Ḃí sár-ṁeas ag na daoiniḃ—na sean-daoine go háiriṫe—
ar leaḃra agus ar léiġeann Ṡaoileadar go raiḃ Caoiṁġín 
Óg an-léiġeannta. Ḃí dúil ṁór aige i léiġeann ó ḃí sé 
’na ṗáisde. Do ṁúin an sean-oide a ċuid Laidne, a ċuid 
Gréigise, agus saġas Frainncise dó, ċóṁ maiṫ le n-a lán 
neiṫe eile nár ṫuig na sean-daoine a mbríġ ar ċor ar biṫ. 
Leaḃra nár ċualadar tráċt orṫa riaṁ ḃíodar léiġte aige. 
Fuair sé leaḃar nua gaċ seaċtṁain, naċ mór, ó Ḃaile 
Áṫa Cliaṫ nó áit éigin eile. Ċeapadar go mbéaḋ sé ’na 
ċigire lá éigin. Aċt—d’ éiriġ sé as an ṁúinteoireaċt.
Ḃí dúil ṫar meoḋan aige i litriḋeaċt. Cuireaḋ i gclóḋ 
go minic ċeana sgéilíní agus aistiḋe litearḋa dár sgríoḃ 
sé, ċóṁ maiṫ le píosaí filiḋeaċta. Ṫuig na cóṁarsana 
na sgéilíní agus na haistiḋe ar dtús, agus ba ḃreaġ leo 
iad, óir do ḃí baint aca le n-a saoġal agus le n-a nósa 
féin. Aċt diaiḋ ar ndiaiḋ do ṫáiniġ rudaí isteaċ isna 
sgéilíní a ḃí ċóṁ haoiḃinn agus ċóṁ hiongantaċ le ceol 
draoiḋeaċta, dar leo. Do ċualadar ’na ḋiaiḋ sin go raiḃ 
finnsgéal fada sgríoḃṫa aige. Ḃí go deiṁin, aċt níor 
cuireaḋ i gclóḋ é. Duḃairt fir eagair Áṫa Cliaṫ go raiḃ an 
iomarca feallsaṁnaċt’ agus diaṁaireaċt’ ann agus nár 
ṫuigeadar é. Duḃairt ceann aca nár ċuir Baile Áṫa Cliaṫ 
morán suime i Neaṁ agus nár ċuir sí suim ar biṫ i dTír 
na nÓg, agus dá ḃríġ sin ḃéaḋ sé fánaċ aige an sgéal a 
ċur isteaċ ’na ṗáipéar. Mar sin féin do ṡaoil Caoiṁġín 
gur annsin a ḃí iongnaḋ agus ollsaċt dáríriḃ. Ċeap sé 
go raiḃ Baile Áṫa Cliaṫ ċóṁ hiongantaċ agus do ḃí 
Teaṁair i n-aimsir Ċormaic Ṁic Airt, nó Eaṁain Ṁaca 
ar dul do Ċuċulainn Óg ar a triall.
Ḃí cara do Ċaoiṁġín, Sean Ó Murċaḋa a b’ ainm dó, i 
n-oifig ṗáipéir laeṫeaṁail i n-Áṫ Cliaṫ—“An tSean-Ḃean 
Liaṫ” ṫug daoine ar an bpáipéar ċéadna. Sgríoḃ 
Caoiṁġín go minic ċuige, agus níl cur síos ná innsint 
sgéil ar an méid a ḃí le ráḋ aige i dtaoiḃ litriḋeaċta 
agus i dtaoiḃ an ḟuinn a ḃí air i n-obair a ḃain léi. ’Sé 
an rud a ḃí ag teasdáil uaiḋ ’ná post éigin sa bpríoṁ-
ċaṫair. Ní raiḃ aon ṁaiṫ ḋó ann ar dtús. Fear ciallṁar 
a b’ eaḋ Seán, gioḋ go raiḃ sé aereaċ greannṁar féin, 
agus is minic aduḃairt sé le Caoiṁġín go raiḃ an donas 
ar Ḃaile Áṫa Cliaṫ agus nár ċeart do ḟear litearḋa 
teaċt i ngiorraċt céad míle do’n Life—aċt ḃéaḋ sé ċóṁ
maiṫ ḋó ḃeiṫ ag caint leis an ngealaiġ. Fá ḋeireaḋ ṫiar
