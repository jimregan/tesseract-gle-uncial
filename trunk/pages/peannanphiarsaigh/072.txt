Ba ṁinic do ṡíl Nóra go mba ḃreá an saol ḃeiṫ ag imeaċt roimpi ina seaḃaċ siúil gan beann aici ar ḋuine ar biṫ - bóiṫre na hÉireann roimpi agus a haġaiḋ orṫu ; cúl a cinn leis an mbaile agus le cruatan agus le crostaċt a muintire; í ag siúl ó ḃaile go baile agus ó ġleann go gleann. An bóṫar breá réiḋ roimpi, glasra ar gaċ taoiḃ de, tiṫe beaga cluṫara ar sleasaiḃ na gcnocán.

Dá n-éiríoḋ sí tuirseaċ d'ḟéadfaḋ sí síneaḋ siar cois ċlaí, nó d'ḟéadfaḋ sí dul isteaċ i dteaċ éigin agus deoċ ḃainne agus suí ċois tine d'iarraiḋ ar ṁnaoi an tí. D'ḟéadfaḋ sí codlaḋ na hoíċe do ḋéanaṁ i gcoill éigin fá scáṫ crann, agus éirí i moċ na maidne, agus síneaḋ roimpi arís fán aer úr-aoiḃinn.

Dá dteastaíoḋ bia uaiṫi (agus is dóċa go dteastóḋ) ḋéanfaḋ sí obair lae anseo agus obair lae ansiúd, agus ḃeaḋ sí lán-tsásta dá ḃfaiġeaḋ sí cupán tae agus blúire aráin i ndíolaíoċt a hoibre. Nár ḃreá an saol é sin seaċas ḃeiṫ ina hasailín beag gearrċaile sa mbaile ag beaṫú na gcearc agus ag taḃairt aire don naíonán!

Ní ina cailín d'imeoḋ sí roimpi aċ ina malraċ. Ní ḃeaḋ a ḟios ag duine ar biṫ naċ malraċ a ḃeaḋ inti. Nuair a ġearrfaḋ sí a cuid gruaige, agus culaiṫ ḃáiníní le Cuimín a ċur uirṫi féin, cé d'aiṫneoḋ gun gearrċaile í?

Ba ṁinic a ċeap Nóra an ċoṁairle sin di féin, aċ níor lig an faitíos riaṁ di a ċur i ngníoṁ. Ní raiḃ fáil ċeart aici riaṁ air.

