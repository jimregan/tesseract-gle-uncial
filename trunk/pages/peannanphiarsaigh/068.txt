"Maise, tuige? " arsa Cuimín.

'Ċuile tuige níos fearr ná a ċéile," arsa Nóra. Leis sin ṫug sí bosóg ḃeag don leanḃ a ḃí idir ḃeiṫ ina ċodlaḋ is ina ḋúiseaċt sa gcliaḃán. Do ċuir an leanḃ béic as.

"Ara, éist leis an bpáiste," arsa Cuimín. "Má ċloiseann mo ṁáṫair ag béicíl é, bainfiḋ sí an ċluas díot."

"Is cuma liom má ḃaineann sí an dá ċluais díom," arsa Nóra.

"Céard tá ort? " do ḃí Cuimín ġá ní féin agus do stad sé agus d'aṁarc anonn ṫar ġualainn ar a ḋeirfír, agus an t-uisce ag sileaḋ lena éadan.

"Tuirseaċ de ḃeiṫ i mo asailín ag mo ṁáṫair agus ag 'ċuile duine atáim," arsa Nóra. " ag obair ó ṁaidin go hoíċe dom agus siḃ-se ar ḃur suaiṁneas. siḃ-se ag dul ag an spraoi anoċt, agus mise i mo ṡuí anseo i mo ḃanaltra don ṗáiste seo. 'Fanfaiḋ tusa sa mbaile, a Nóra, le aire a ṫaḃairt don ṗáiste,' adeir mo ṁáṫair. Sin í an ċaoi i gcónaí. Is trua naċ gasúr fir a rinne Dia ḋíom."

Do ḃí Cuimín ag tirimiú a éadain fán am sin, agus " s-s-s-s-s " ar bun aige ar nós duine a ḃeaḋ ag deasú capaill.

"Is trua, 'd eile," ar seisean, nuair d'ḟéad sé laḃairt.

Do ċaiṫ sé uaiḋ an tuáille, do ċuir a ċeann ar leataoiḃ, agus d'ḟéaċ go sásta air féin sa scáṫán a bí ar croċaḋ ar an mballa.

"Scoilt a ḋéanaṁ i mo ċuid gruaige anois," ar seisean, " agus beiḋ mé ar ḟeaḃas."

