Ansin rinne sí caol díreaċ ar Eoġainín, í ag laḃairt in ard a goṫa, gur luiġ is gur neadaiġ sí i mbrollaċ an ġasúirín tar éis a taistil ḟada ón Doṁan Ṫeas.

" Ó! mo ġrá ṫú, mo ġrá ṫú!" arsa Eoġainín, ġá tógáil ina ḋá láiṁ is ġá pógaḋ ar an gcloiginín duḃ, "sé do ḃeaṫa ċugam ó na críoċaiḃ coiṁṫíoċa! Ḃfuil tú tuirseaċ tar éis d'aistir uaigniġ ṫar taltaiḃ agus ṫar farraigíḃ?

Óra, mo ṁíle míle grá ṫú, a ṫeaċtaire ḃig álainn ón tír ina mbíonn sé ina ṡaṁraḋ i gcónaí! Cá ḃfuil do ċompánaiġ uait? Nó céard d'éiriġ ḋíḃ ar an mbóṫar? Nó cé naċ dtáinig siḃ roiṁe seo?"

An ḟaid is ḃí sé ag laḃairt mar seo leis an ḃfáinleoig, ġá pógaḋ arís is arís eile agus ag cimilt a láiṁe go gráṁar dá sciaṫánaiḃ dú-ġorma, dá scornaiġ ḃig ḋeirg, agus dá brollaċ geal cluṫar, ṡeol éinín eile aneas agus ṫuirling ina n-aice. D'éiriġ an dá éan san aer ansin, agus is é an ċéad áit eile ar luiġ siad ina nid ḃig féin a ḃí folaiṫe san eiḋeann a ḃí ag fás go tiuḃ ar ḃallaíḃ an tí.

"Tá siad ar fáil sa deireaḋ, a ṁáiṫrín!" arsa Eoġainín, agus é ag riṫ isteaċ go lúċáireaċ. " Tá na fáinleoga ar fáil sa deireaḋ! Ṫáinig péire anoċt - an péire a ḃfuil a nead os cionn m'ḟuinneoige-se. Beiḋ an ċuid eile ċugainn amáraċ."

Ċrom an ṁáṫair agus ṫeann sí léi é. Ansin ċuir sí paidir ċun Dé os íseal, ag gaḃáil ḃuíoċais leis as uċt na fáinleoga a

