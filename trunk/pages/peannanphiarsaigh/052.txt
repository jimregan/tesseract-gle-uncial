agus an ċéirseaċ nó an gealḃan buí a ċaiṫeas bunáite a saoil ċois an ċlaí sa ngarraí. Bíonn scéalta iontaċa le n-aiṫris acu i dtaoiḃ na gcríoċ a mbíonn sé ina ṡaṁraḋ i gcónaí iontu; agus i dtaoiḃ na ḃfarraigí ḃfiáin san áit a mbáitear na loingis; agus i dtaoiḃ na gcaṫraċ n-aol-ġeal a mbíonn na ríte ina gcónaí iontu. Is fada fada an bealaċ é ón Doṁan Ṫeas go dtí an tír seo: feiceann siad gaċ uile rud ag teaċt dóiḃ, is ní ḋéanann siad dearmad ar ṫada. Is fada liom uaim iad."

"Tar isteaċ, a ġrá ġil, is téire a ċodlaḋ. Préaċfar leis an ḃfuaċt tú má ḟanair amuiġ i ḃfad eile."

"Gaḃfaiḋ mé isteaċ ar ball beag, a ṁáiṫrín. Níor ṁaiṫ liom iad a ṫeaċt agus gan mé anseo le fáilte a ċur rompu. Ḃeaḋ ionaḋ orṫu."

Ċonaic an ṁáṫair naċ raiḃ aon ṁaiṫ a ḃeiṫ leis. Ċuaiġ sí isteaċ go buarṫa. Ġlan sí an bord agus na caṫaoireaċa. Ṫug sí na scálaí is na miasa. Ṫug sí ar an scuaib agus scuab sí an t-urlár. Scól sí an túlán agus na corcáin. Ḋeasaiġ sí an lampa agus ċroṫ ar an mballa é. Ċuir sí tuilleaḋ móna ar an tine.

Rinne sí céad rud eile nár ġá ḋi a ḋéanaṁ. Ansin ṡuiġ sí os coṁair na tine ag smaoineaḋ di féin.

Ṫáinig píobaire na gríosaí amaċ agus ṫosaiġ ar a ṗort croíúil. D'ḟan an ṁáṫair cois teallaiġ ag smaoineaḋ.

D'ḟan an gasúr beag ar a ṡuíoċán aeraċ ag faire. Ṫáinig na ba aḃaile ón gcimín.

