An Gadaí

 

Lá dár scaoileaḋ malraiġ an Ġoirt Ṁóir amaċ ó scoil, tar éis imeaċt soir do ṁuintir Ġlinne Ċaṫa agus do ṁuintir Ḋoire an Ḃainḃ, d'ḟan muintir an Turlaiġ agus muintir Inḃir le scaṫaṁ cainte do ḃeiṫ acu roiṁ scaraḋ dóiḃ ag bóṫar Ros na gCaoraċ. Tá teaċ an ṁáistir go díreaċ ag ceann an ḃóṫair, a ċúl leis an gcnoc agus a aġaiḋ ar Loċ Eileaḃraċ.

"Ċuala mé go raiḃ beaċa an ṁáistir ag éirí," adeir Micilín Ḃeairtle Éarna.

"Teanna uait isteaċ sa ngarraí go mbreaṫnaímid orṫu," adeir Daraċ Ḃairbre an Droiċid.

"Ní ligfeaḋ an faitíos ḋom," arsa Micilín.

"Cé an faitíos atá ort?" adeir Daraċ.

"Ar ndóiġ, beiḋ an máistir agus an ṁáistreás anoir ar ball."

"Cé ḟanfas le focal na faire a ṫaḃairt dúinn nuair ḃeas an máistir ag tíoċt," arsa Daraċ.

"Fanfaiḋ mise," adeir Antoine beag Ó Mainnín.

"Déanfaiḋ sin," arsa Daraċ, "lig fead nuair ḟeicfeas tú ag fágáil na scoile é."

