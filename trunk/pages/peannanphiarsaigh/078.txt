diaiḋ agus ṫug aġaiḋ ar an mbóṫar fada díreaċ a ṫéas go cros-ḃóṫar Ċill Ḃriocáin.

Is ar éigean d'aiṫniġ sí cuma na dtiṫe ar an ardán nuair a ṡroiċ sí an cros-ḃóṫar. Ḃí solas i dteaċ Ṗeadair Uí Neaċtain, agus ċuala sí glórṫa ó ṫaoiḃ Snáṁ Bó.

Do lean uirṫi ag tarraing ar an Turlaċ. Nuair a ṡroiċ sí Cnocán na Móna ṫáinig an ġealaċ amaċ, agus ċonaic sí uaiṫi moṫar na gcnoc.

Ṫáinig scamall mór trasna ar aġaiḋ na gealaí agus ċonacṫas di gur ḋuiḃe fá ḋó a ḃí an oíċe anois. Do ġaḃ imeagla í, óir ċuiṁniġ sí naċ raiḃ Cnoc an Leaċta i ḃfad uaiṫi, agus go mbeaḋ an reilig ar ṫaoiḃ a láiṁe deise ansin. Is minic a ċuala sí gur ḋroċ-áit é sin i lár oíċe.

Do ġéaraiġ sí ar a himeaċt; ṫosnaiġ sí ag riṫ. Do ċonacṫas di go raḃṫas ar a tóir; go raiḃ bean cnos-noċtaiṫe ag satailt beagnaċ ar a sálaiḃ; go raiḃ fear caol duḃ ag gluaiseaċt lena taoiḃ; go raiḃ páiste agus léine ḃán air ag imeaċt an bóṫar roimpi.

D'oscail sí a béal le scread do ligean aisti, aċ ní ṫáinig aon ġlór uaiṫi. Ḃí fuar-allas léi. Ḃí a cosa ag lúbaḋ fúiṫi. Is beag nár ṫit sí ina cnap ar an mbóṫar.

Ḃí sí ag Cnoc an Leaċta anois. Ċonacṫas di go raiḃ Cill Eoin lán de ṫaiḃsíḃ. Ċuiṁniġ sí ar an ḃfocal a dúirt an sagart. 'Fainic an mbéarfaḋ na taiḃsí ort.' Ḃíoṫas ċuici! Ċuala sí, dar léi, plub plab cosnoċtaiṫe ar an mbóṫar.

