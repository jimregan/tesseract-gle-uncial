muintir féin ag dul an bealaċ sin, mar ḃí sé beagán níos giorra ná ṫart le bóṫar.

Ṫáinig scata beag cuici: d'aiṫniġ sí ar a nglórṫaiḃ gurḃ lad muintir Ṗeaitín Johnny iad. Ċuadar ṫart. Scata beag eile: muintir an Ḃádóra. Ṫángadar ċoṁ gar sin di gur ṡatail Éamonn ar a coisín boċt noċtaiṫe. Is beag nár lig sí scread aisti an dara huair, aċ ní ḋearna aċ í féin do ḃrú níos gaire don ḃalla.

Do ḃí scata eile ag teaċt i leiṫ: a Ḋia ṁóir, a muintir féin! Ḃí Cuimín ag rá "Nárḃ iontaċ an spórt Marcaisín ag daṁsa!"

Ċuimil gúna a máṫar le leacain Nóra ag dul ṫart dóiḃ: níor ṫarraing sí a hanál ar feaḋ an ama sin.

Do ċuaiġ dream nó ḋó eile ṫart. D'éist sí ar feaḋ tamaill. Ní raiḃ éinne eile ag teaċt. Is aṁlaiḋ a ḃíodar ar fad imiṫe, adúirt sí léi féin. Amaċ léi as a hionad folaiġ agus do lasc léi ṫart an casán.

Plump! Riṫ sí in aġaiḋ duine éigin. Ḃí ḋá láiṁ ṁóra timpeall uirṫi. Ċuala sí glór fir. D'aiṫniġ sí an glór. An sagart a ḃí ann!

"Cé tá agam?" adeir an tAṫair Rónán..

D'innis sí bréag. Céard eile a ḃí lena insint aici?

"Cuimín Cóil Laḃráis, a Aṫair," ar sise.

Do leag sé láṁ ar gaċ gualainn léi agus d'ḟéaċ anuas uirṫi. Ḃí an ceann cromṫa aici.

"Ṡíl mé gur imiġ tú aḃaile le do aṫair agus le do ṁáṫair," ar seisean.

