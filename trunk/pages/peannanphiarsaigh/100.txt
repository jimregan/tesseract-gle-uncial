An ċéad Doṁnaċ eile ṫit gaċ ní amaċ díreaċ mar ṫit an dá Ḋoṁnaċ roiṁe sin. Ḃailiġ an pobal siar mar ba ġnáṫaċ agus fágaḋ an sean-ḟear agus na páistí leo féin ar an mbaile. Ṫug croí ṡean-Ṁaitiais léim ina lár nuair a ċonaic sé an Páiste Neaṁḋa ina measc arís.

D'éiriġ sé. Ċuaiġ sé anonn agus ṡeas sé ina aice. Tar éis tamaill ina ṡeasaṁ dó gan corraí, ṡín sé a ḋá láiṁ ċuige agus laḃair sé de ġlór íseal -

"A Íosagáin!"

Ċuala an leanḃ é agus ṫáinig sé ag riṫ ċuige.

"Tar i leiṫ is suiġ ar mo ġlúin go fóillín, a Íosagáin."

Ċuir an páiste a láṁ i láiṁ ṫanaí ċnapaiṫe an tsean-ḟir agus ṫrialladar cos ar ċois trasna an ḃóṫair. Ṡuiġ sean-Ṁaitias ar a ċaṫaoir agus ṫarraing Íosagán lena ḃrollaċ.

Cá gcónaíonn tú, a Íosagáin? " ar seisean, ag laḃairt os íseal i gcónaí.

"Ní fada as seo mo ṫeaċ. Cad ċuige naċ dtagann tú ar ċuairt ċugam?"

"Ḃeaḋ faitíos orm i dteaċ ríoga. Insítear dom go ḃfuil d'Aṫair ina Rí."

" Is é Ard-rí an Doṁain é. Aċ níor ġá ḋuit faitíos a ḃeiṫ ort roiṁe. Tá sé lán de ṫrócaire is de ġrá."

"Is baolaċ liom nár ċoinniġ mé a ḋlí."

"Iarr maiṫiúnas air. Déanfad-sa is mo ṁáṫair eadarġuiḋe ar do ṡon."

"Is trua liom naċ ḃfaca mé roiṁe seo tú, a Íosagáin. Cá háit a raiḃ tú uaim!"

