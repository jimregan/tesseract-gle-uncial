go rí-ṁaiṫ, ċruṫaiġ sin, aċ is do Nóra Ní Ċaiside atá duais na Feise molta."

Níor laḃair Briġid focal, aċ is aṁlaiḋ d'éiriġ sí ina seasaṁ agus, gan breaṫnú ṫairrsti do ṫaoiḃ na láiṁe deise ná do ṫaoiḃ na láiṁe clé, ṫug an doras amaċ uirṫi féin. Ḃuail sí an bóṫar go Ros na gCaoraċ, agus ḃí sí roṁainn nuair a ṡroiċeamar an baile go deireannaċ san oíċe.

 

*                            *                            *

 

Do ḃí an tOireaċtas le ḃeiṫ i mBaile Áṫa Cliaṫ an tseaċtain dar gcionn. Ba ḃrónaċ an dream sinn ar cuiṁniú ḋúinn naċ mbeaḋ Briġid na nAṁrán ann. Ḃíomar lán-ċinnte naċ ḃfuair sí coṫrom na Féinne i Muiġ Ċaorṫainn, agus ċeapamar dá ngaḃaḋ sí go Baile Áṫa Cliaṫ go ḃfaiġeaḋ sí sásaṁ agus cúiteaṁ.

Aċ fairíor, ní raiḃ aon airgead againn lena cur ann, agus dá mbeaḋ féin ḃí a ḟios againn naċ nglacfaḋ sí uainn é.

Do ḃíomar ag cur na ceiste trí ċéile tráṫnóna aṁáin ag binn tí an Ḃádóra, nuair dob ṡo ċugainn Máirtín beag Ó Conġaile ar lán-riṫ, agus dúirt linn go raiḃ Briġid na nAṁrán imiṫe, an glas ar a doras, agus gan tásc ná tuairisc uirṫi le fáil.

Ní raiḃ a ḟios againn céard d'éiriġ ḋi go ceann coicíse ina ḋiaiḋ sin. Seo mar ṫarla.

Nuair a ċuala sí go raiḃ an tOireaċtas le ḃeiṫ i mBaile Áṫa Cliaṫ ar a leiṫéid seo de lá, dúirt sí léi féin go mbeaḋ sí ann dá maireaḋ sí. Níor lig sí tada uirṫi, aċ d'imiġ léi de ṡiúl oíċe, ag coisíoċt. Ní raiḃ aċ cúpla


