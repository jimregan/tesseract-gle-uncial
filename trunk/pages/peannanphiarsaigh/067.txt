ann ón gCeaṫrúin Ruaiḋ; go mbeaḋ Briġid Ní Ṁainnín ann ċun "Contae Ṁuiġeo" do ṫaḃairt uaiṫi; go n-inseoḋ Máirtín Iascaire scéal fiannaíoċta; go n-aiṫriseoḋ sean-Úna Ní Ġriallġais dán muna mbeaḋ piaċán ar an gcréatúir; agus go ndéanfaḋ Marcaisín Ṁiċíl Ruaiḋ dreas daṁsa muna mbeaḋ na scoilteaċa go ró-ḋona air.

Níorḃ eol d'éinne na scoilteaċa a ḃeiṫ ar Ṁarcaisín riaṁ aċ nuair do hiarrtaí air daṁsa do ḋéanaṁ.

"Bedam but tá mé marḃ ag na scoilteaċa le seaċtain," adeireaḋ sé i gcónaí nuair do luafaí daṁsa.

Aċ ní túisce a ṫosnaíoḋ an píobaire ar "Tatṫer Jack Walṡ" ná do ċaiṫeaḋ Marcaisín a ċáibín san aer. "Hup! " adeireaḋ sé, agus do fágtaí an t-urlár faoi.

.

Do ḃí coṁluadar Ċóil Laḃráis ag ól tae tráṫnóna na fleiḋe.

An raċaimid ċuig teaċ na scoile anoċt, a ḋeaide?" arsa Cuimín Cóil lena aṫair.

"Gaḃfaiḋ. Dúirt an tAṫair Rónán go mba ṁaiṫ leis an pobal uilig a ḋul ann."

"Naċ againn ḃeas an spraoi!" arsa Cuimín.

"Fanfaiḋ tusa sa mbaile, a Nóra," adeir an ṁáṫair, " le aire a ṫaḃairt don ṗáiste."

Do ċuir Nóra pus uirṫi féin aċ níor laḃair sí.

Tar éis tae ċuaiġ Cól agus a ḃean siar sa seomra le hiad féin do ġléasaḋ ċun bóṫair.

"Mo léan naċ gasúr fir a rinne Dia ḋíom," adeir Nóra lena dearṫair.

