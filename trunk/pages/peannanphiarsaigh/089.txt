"Nár ṁaiṫ uait an ḃábóg a ċur ċugam?" Ḃí sí ag rá le Neans. "Ón lá ṫug Antoine isteaċ ċugam í ṫosnaiġ biseaċ ag teaċt orm."

"Ṫosnaiġ sin," adeir a máṫair. "Beimid buíoċ díot go deo i ngeall ar an mbábóig céanna a ċur ċuici. Go méadaí Dia do ṡaol agus go gcúití Sé leat míle uair é."

Níor laḃair Neans ná an ṁáistreás. D'ḟéaċ Antoine ar Neans fá ċeilt. Ḃí a ḋá súil greamaiṫe sa mbábóig, óir ḃí an ḃábóg ina luí go seascair sa leaba le hais Eiḃlín. Ḃí a béal leaṫ ar oscailt ag Neans agus ionaḋ an doṁain uirṫi faoi ráitiḃ Eiḃlín agus a máṫar.

"Is ar éigean a ċreid mé Antoine nuair a ṫug sé isteaċ ċugam í," arsa Eiḃlín; "agus nuair d'innis sé ḋom gun ċuir tú ċugam mar ḃronntanas í. . . ."

D'ḟéaċ Neans anonn ar Antoine. D'ardaiġ Antoine a ṡúile go mall agus d'ḟéaċadar isteaċ i súiliḃ a ċéile. Ní ḃeiḋ a ḟios go deo céard a léiġ Eiḃlín i súiliḃ Antoine. Is é an rud a léiġ Antoine i súiliḃ Neans, an trócaire, an ḃáiḋ, agus an ṁilseaċt. Do laḃair Neans le hEiḃlín.

"An dtaiṫníonn sí leat? " ar sise.

"Ó, taiṫníonn ṫar cionn," adeir Eiḃlín. "Is fearr liom í ná aon rud dá ḃfuil agam ar an doṁan."

"Tá teaċ beag agam ina gcónaíoḋ sí," arsa Neans. "Caiṫfiḋ mé a ċur ċugat lena haġaiḋ. Taḃarfaiḋ Antoine ċugat amáraċ é."

"Óra! " arsa Eiḃlín, agus í ag bualaḋ a ḋá boisín beaga tanaí lena ċéile.

