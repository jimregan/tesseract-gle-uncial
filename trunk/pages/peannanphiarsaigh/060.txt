ċoṁ lom le croí do ḃoise. Gaineaṁ ar fad. Gaineaṁ fá do ċosaiḃ. Gaineaṁ ar gaċ taoiḃ ḋíot. An ġrian ag spalpaḋ os do ċionn. Gan néall ar biṫ le feiceáil sa spéir. É go han-te.

"Anseo is ansiúd tá ball beag féaraċ mar a ḃeaḋ oileáinín i lár farraige. Cúpla crann ard ag fás ar gaċ ball acu. Foscaḋ ó ġaoiṫ agus ó ġréin acu. Feicim ar oileán de na hoileánaiḃ seo aill ard. Aill ṁór ṁillteaċ. Tá scoilt san aill, agus sa scoilt sin tá nead fáinleoigín. Sin í nead m'ḟáinleoigín-se."

"Cé d'innis an méid seo ḋuit, a Eoġainín?"

"An ḟáinleog. Caiṫeann sí leaṫ a saoil sa tír sin, í féin is a céile. Naċ aoiḃinn an saol atá acu ar an oileáinín uaigneaċ úd i lár na díṫreiḃe! Ní bíonn fuaċt na fliċe ann, sioc ná sneaċta, aċ é ina ṡaṁraḋ i gcónaí. . . .

"Agus ina ḋiaiḋ sin, a Aṫair, ní ḋéanann siad dearmad ar a nid ḃig eile anseo in Éirinn, ná ar an gcoill, ná ar an sruṫán, ná ar na fuinseogaiḃ, ná orm-sa, ná ar mo ṁáṫair. Gaċ bliain san earraċ cloiseann siad mar a ḃeaḋ cogarnaíl ina gcluais ġá rá leo go ḃfuil na coillte fá ḋuilliúr in Éirinn, is go ḃfuil an ġrian ag dealraṁ ar na bántaiḃ, is go ḃfuil na huain ag méiliġ, is go ḃfuilim-se ag fanaċt leo féin.

"Agus fágann siad slán ag a n-áras sa tír ċoiṁṫíġ is imíonn siad rompu is ní ḋéanann siad stad ná cónaí go ḃfeiceann siad barr

