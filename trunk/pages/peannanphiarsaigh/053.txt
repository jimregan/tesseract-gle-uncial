Ġlaoiġ an ċearc ċuici ar a héiníníḃ. Ċuaiġ an lon duḃ is an dreoilín is mion-daoine eile na coille a ċodlaḋ. Coisceaḋ ar ḋordán na gcuileog is ar ṁéiliġ na n-uan.

D'ísliġ an ġrian go mall go raiḃ sí in aice le bun na spéire, go raiḃ sí go díreaċ ar ḃun na spéire, go raiḃ sí fá ḃun na spéire. Ṡéid gála fuar anoir. Leaṫ an dorċadas ar an talaṁ. Fá ḋeireaḋ ṫáinig Eoġainín isteaċ.

"Is baolaċ naċ dtiocfaiḋ siad anoċt," ar seisean. " b'ḟéidir le Dia go dtiocfaidís amáraċ."

 

*              *              *

 

Ṫáinig an ṁaidin lá arna ṁáraċ. Ḃí Eoġainín ina ṡuí go moċ agus é ag faire amaċ ó ṁullaċ na haille. Ṫáinig an meán lae. Ṫáinig an deireaḋ lae. Ṫáinig an oíċe. Aċ, mo léan! ní ṫáinig na fáinleoga.

"B'ḟéidir go ḃfeicfimis ċugainn amáraċ iad," arsa Eoġainín agus é ag teaċt isteaċ go brónaċ an oíċe sin.

Aċ ní ḟacadar. Ná ní ḟacadar ċuca iad an lá ina ḋiaiḋ sin ná an lá ina ḋiaiḋ sin arís. Agus séard adeireaḋ Eoġainín gaċ oíċe ag teaċt isteaċ ḋó:

"B'ḟéidir go mbeaḋ siad ċugainn amáraċ."

Ṫáinig tráṫnóna aoiḃinn i ndeireaḋ an Aibreáin. Ḃí an t-aer glan fionnuar tar éis múir báistí. Ḃí solas iontaċ sa doṁan ṫiar. Ḃí séis ċeoil ag na héanlaiṫ sa gcoill. Ḃí duan dá ċanaḋ ag na tonntraċaiḃ ar an tráiġ. Aċ ḃí uaigneas ar ċroí an ṁalraiġ agus é ag fanaċt leis na fáinleogaiḃ.


