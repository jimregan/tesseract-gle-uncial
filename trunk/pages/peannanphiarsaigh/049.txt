curṫa isteaċ againne ar ṡúil go ḃféadfaimis a cur ann). D'éiriġ an tsean-ḃean, do ċuaiġ suas, agus do ṫosnaiġ ar "Contae Ṁuiġeo."

Nuair a ċríoċnaiġ sí, ḃí an teaċ in aon rí-rá aṁáin le gárṫaiḃ, ḃí an t-aṁrán ċoṁ breá sin. Dúraḋ léi ceann eile do rá. Do ṫosnaiġ sí ar "Sal Óg Rua." Ní raiḃ aċ an dara ceaṫrúin ráite aici nuair ṫáinig meaḋrán éigin ina ceann. Do stad sí agus ṫosnaiġ uirṫi arís. Ṫáinig an meaḋrán uirṫi arís, ṫáinig creaṫaḋ uirṫi, agus ṫit sí i lagar ar an ardán. Tugaḋ amaċ as an halla í. Ṫáinig doċtúir ag breaṫnú uirṫi.

"Tá sí seo ag fáil ḃáis den ocras agus den ċruatan," ar seisean.

Lena linn sin go díreaċ do cluineaḋ gárṫa móra istiġ sa halla. Ṫáinig duine de na breiṫiúnaiḃ amaċ go deifreaċ.

"Tá an ċéad duais gnóṫaiṫe agat! " ar seisean. "Rinne tú go -" do stad sé go hobann.

Do ḃí sagart ar a ġlúnaiḃ ag cromaḋ os cionn Briġde. D'ardaiġ sé a láṁ agus ṫug sé an absolóid.

Tá luaċ saoṫair níos fearr ná an ċéad duais gnóṫaiṫe aici," ar seisean.

 

