D'éiriġ an scata beag éinín san aer agus ṫugadar aġaiḋ ar an Doṁan Ṫeas. Ag imeaċt dóiḃ ṫar barr na coille d'ḟill péire ar ais - an péire a raiḃ a nead os cionn na fuinneoige.

Anuas leo ón spéir ag déanaṁ ar Eoġainín. Ṫart leo ansin, iad ag eiteall in aice leis an talaṁ. Ċimil a sciaṫáin de ġruaiḋ an ġasúirín agus iad ag scuabaḋ leo ṫairis. Suas leo san aer arís, iad ag laḃairt go brónaċ, agus as go bráċ leo i ndiaiḋ na coda eile.

"A ṁáṫair," arsa Eoġainín, " tá siad ag glaoċ orm. 'Tar uait go dtí an tír a mbíonn an ġrian ag soilsiú i gcónaí ann - tar uait, a Eoġainín, ṫar na farraigíḃ fraoċda go dtí tír an tsolais - tar uait, a Eoġainín na nÉan!' Ní ḟéadaim iad a eiteaċ. Beannaċt agat, a ṁáiṫrín - mo ṁíle míle beannaċt agat, a ṁáiṫrín mo ċroí. Táim ag imeaċt uait . . . ṫar na farraigíḃ fraoċda go dtí an tír ina mbíonn sé ina ṡaṁraḋ i gcónaí."

Lig sé a ċeann siar ar ġualainn a ṁáṫar agus ċuir sé osna as. Cluineaḋ gol mná san áit uaigniġ úd - gol máṫar ag caoineaḋ a páiste.

Ḃí Eoġainín imiṫe i ḃfoċair na ḃfáinleog.

 

*              *              *

 

Ċuaiġ an fóṁar agus an geiṁreaḋ ṫart agus ḃí an t-earraċ ar fáil arís. Ḃí na coillte fá ḋuilliúr, is na huain ag méiliġ, agus an ġrian ag dealraṁ ar na bántaiḃ. Tráṫnóna glórṁar san Aibreán ṫáinig na fáinleoga. Ḃí solas iontaċ ag bun na spéire san iarṫar mar ḃí bliain an taca sin. Ḃí séis ċeoil ag na

