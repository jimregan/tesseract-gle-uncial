na gadaíoċta ina leiṫ os coṁair na scoile, go raiḃ urċar iontaċ beaċ ag éirí ina ċoinne agus Daraċ Ḃairbre an Droiċid agus na gasúir eile dá ngníosaḋ le gárṫaiḃ béil agus le ceol dromaí.

Aċ ar maidin lá arna ṁáraċ dúirt sé leis féin: "Is cuma liom. Cuirfiḋ an ḃábóg biseaċ ar Eiḃlín."

Nuair a ċuaiġ sé ċun scoile d'ḟiafraig na gasúir ḋe cad ċuige ar imiġ sé i gan fios an tráṫnóna roiṁe sin agus é tar éis a ġeallúna dóiḃ go ndéanfaḋ sé faire.

"Mo ṁáṫair a ċuir fios orm, " arsa Antoine. "ḃí gnó aici ḋíom."

Nuair ṫáinig Neans ḃeag isteaċ sa scoil d'ḟéaċ Antoine uirṫi os íseal. Ṡíl sé uirṫi go raiḃ sí tar éis ḃeiṫ ag gol; ċeap sé go ḃfaca sé rian na ndeor ar a leicniḃ. An ċéad uair a ġlaoiġ an máistir ina ainm air do ġeit sé, óir ṡíl sé go raiḃ sé ar tí an ċoir a ċur ina leiṫ, nó ceist a ċur air i dtaoiḃ na bábóige. Níor ċuir sé isteaċ lá riaṁ ar scoil ċoṁ dona leis an lá sin.

Aċ nuair a ċuaiġ sé aḃaile agus nuair a ċonaic sé biseaċ maiṫ ar Eiḃlín, agus í ina suí aniar sa leaba den ċéad uair le mí agus an ḃábóg fáiscṫe lena huċt aici, ar seisean leis féin: "Is cuma liom. Tá an ḃábóg ag cur bisiġ ṁóir ar Eiḃlín."

Ar a leaba ḋó san oíċe bí droċ-ḃrionglóidí aige arís. Ċeap sé go raiḃ an máistir tar éis a inste do na pílears gur ġoid sé an ḃábóg, agus go raiḃ na pílears ar a ṫí. Ṡíl sé uair

