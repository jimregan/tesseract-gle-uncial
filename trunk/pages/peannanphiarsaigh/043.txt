Briġid na nAṁrán

 

Dob í Briġid na nAṁrán an t-aṁránaí ba ṁó clú dá raiḃ i Ros na gCaoraċ ní haṁáin le mo linn-se aċ le linn m'aṫar. Deirtí go meallfaḋ sí an ċéirseaċ den ċraoiḃ le binneas an ċeoil do ġeall Dia ḋi.

Agus do ċreidfinn féin go meallfaḋ, mar is minic a ṁeall sí mise agus malraiġ naċ mé ónár ndinnéar nó ónár suipéar. Do ḃeinn i mo ḟear ṡaiḃir inniu dá mbeaḋ scilling agam in aġaiḋ gaċ uaire do ṡeasas taoḃ amuiġ dá doras, ar mo ḃealaċ aḃaile ón scoil dom, ag éisteaċt lena cuid aṁrán, agus dúirt m'aṫair liom gur mion minic do rinne sé féin an cleas céanna nuair a ḃí seisean ina stócaċ ag dul ar scoil.

Do ḃí sé mar ḃéaloideas i measc na ndaoine gurb ón Reaċtúraċ féin d'ḟoġlaim Briġid 'Contae Ṁuiġeo'. Agus naċ le 'Contae Ṁuiġeo' do ḃain sí na deora móra as súiliḃ Ṡeáin Ṁic Éil tráṫ a raiḃ sé ar cuairt anseo, bliain go díreaċ sul má rugaḋ mise?

Ní naċ ionaḋ, nuair a ċualamar go raiḃ Feis le ḃeiṫ i Muiġ Ċaorṫainn, do ṡocraíomar go léir inár n-intinn gurb ag Briġid a ḃeaḋ an duais ar an aṁránaíoċt, dá ngaḃaiḋ sí ann.

