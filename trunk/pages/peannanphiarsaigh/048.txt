scilling aici ina póca. Ní raiḃ a ḟios aici cá raiḃ Baile Áṫa Cliaṫ ná cá ḟaid uaiṫi é.

Do lean sí uirṫi, is cosúil, ag iarraiḋ eolais ar ḃóṫair ar na daoiniḃ a casaḋ di, ag coisíoċt i gcónaí, nó gur ḟág sí ina diaiḋ an Ċois Loċa, agus an Spidéal, agus Gailliṁ, agus an tÓrán Mór, agus Baile Áṫa an Rí, agus Béal Áṫa na Slua, agus Béal Áṫa Luain, agus an Muileann Cearr, agus Maġ Nuaḋad, nó sa deireaḋ go ḃfaca sí uaiṫi tiṫe Baile Áṫa Cliaṫ.

Is cosúil go raiḃ a cuid airgid caite i ḃfad roiṁe sin, agus ní ḃeiḋ a ḟios ag deoraí go deo cé an ċaoi ar ṁair an créatúir ar an aistear fada fíor-uaigneaċ sin.

Aċ tráṫnóna aṁáin nuair a ḃí an tOireaċtas ar lán-tsiúl sa halla mór i mBaile Áṫa Cliaṫ, do ċonacṫas bean tuata ag teaċt isteaċ an doras, a cosa gearrṫa gortaiṫe ag cloċaiḃ crua an ḃealaiġ, a cuid éadaiġ breacṫa le deannaċ is le smúr an ḃóṫair, agus í tugṫa traoċta sáraiṫe.

Do ṡuiġ sí fúiṫi. Ḃí daoine ag aṁránaíoċt ar an sean-nós. Do glaoḋ ar Ḃriġid Ní Ṁainnín ó Ros na gCaoraċ (mar ḃí a hainm

