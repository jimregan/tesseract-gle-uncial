Dúirt daoine eile - aċ ní deirtí é seo aċ i gcogar cois tine nuair a ḃíoḋ na sean-daoine ag seanċas leo féin tar éis dul a ċodlaḋ do na páistíḃ - dúradar so gur ḋíol sé a anam le Fear Mór áiriṫe a casaḋ dó uair ar ṁullaċ Ċnoic an Daiṁ agus naċ ligfeaḋ an té seo dó an tAifreann a ċleaċtaḋ.

Níl a ḟios agam cé acu fíor nó bréagaċ na scéalta seo, aċ tá a ḟios agam naċ ḃfacṫas sean-Ṁaitias ag Aifreann Dé le cuiṁne cinn an duine ba ṡine ar an mbaile. Dúirt Cuimín Ó Niaḋ, sean-ḟear a fuair bás cúpla bliain roiṁe seo in aois a. ḋeiċ mblian is ceiṫre scór, go ḃfaca sé fein ann é nuair a ḃí sé ina stócaċ..

Ná síltear go mba ḋroċ-ḋuine sean-Ṁaitias. Bí sé ina ḟear ċoṁ macánta, ċoṁ simplí, ċoṁ nádúrṫa is a casfaí ort i do ṡiúl lae. Níor cluineaḋ as a ḃéal riaṁ aċ an dea-ḟocal. Ní raiḃ dúil aige in ól ná i gcoṁluadar, in ór ná i maoin. Ḃí sé boċt, aċ is minic a roinneaḋ sé le daoiniḃ ba ḃoiċte ná é.

Ḃí trua aige don easlán. Ḃí trócaire aige don truán. Ḃí moḋ agus meas ag fearaiḃ eile air. Ḃí gean ag na mnáiḃ, ag na páistíḃ, agus ag na hainṁiṫiḃ ḋó; agus bí gean aige-sean dóiḃ-sean agus do gaċ ní atá gráṁar croí-ġlan.

B'ḟearr le sean-Ṁaitias coṁrá ban ná coṁrá fear. Aċ b'ḟearr leis coṁrá malraċ is girseaċ ná coṁrá fear ná ban. Deireaḋ sé gur tuisceanaí na mná ná na fir agus gur tuisceanaí na páistí ná ceaċtar acu. Is i

