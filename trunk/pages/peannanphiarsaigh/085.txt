Ṫáinig daṫ i leacain ċaite an ċailín ḃig do ḃí tinn, agus ṫáinig solas ina súiliḃ.

"Óra, a Antoine, a ġrá, cá ḃfuair tú í? " ar sise.

"Neans ḃeag an ṁáistir a ċuir ċugat mar bronntanas í," arsa Antoine.

Ṫáinig a ṁáṫair isteaċ.

"A Ṁaimín, a ċuid," arsa Eiḃlín, "féaċ an bronntanas a ċuir Neans ḃeag an ṁáistir ċugam!"

"An dáiríriḃ? " arsan ṁáṫair.

"Sea," arsa Eiḃlín. " Antoine a ṫug isteaċ ċugam anois í."

D'ḟéaċ Antoine síos ar a ċosaiḃ agus do ġaḃ ag coṁaireaṁ na méar a ḃí orṫu.

"A ṁainín féin," adeir an ṁáṫair, " naċ í bí go maiṫ ḋuit! Maise, mo ġoirm ṫú, a Neans! Raċaiḋ mé i mbannaíb go gcuirfiḋ an bronntanas sin biseaċ mór ar mo ċailín beag."

Agus ṫáinig deora i súiliḃ na máṫar de ḃarr an ḃuíoċais a ḃí aici ar Neans ḃig i dtaoḃ gur ċuiṁniġ sí ar an leanḃ a ḃí tinn.

Cé nár ḟéad sé féaċaint idir na súile ar a ṁáṫair ná ar Eiḃlín, le teann náire, ḃí áṫas ar Antoine go ndearna sé an ġoid.

Ḃí eagla air a ṗaidreaċa a rá an oíċe sin, agus luiġ sé ar a leaba gan paidir. Ní ḟéadfaḋ sé gníoṁ croí-ḃrúite a ḋéanaṁ mar ní go fírinneaċ d'ḟéad sé a rá le Dia go raiḃ brón air fán bpeacaḋ sin.

Is minic a scanraiġ sé san oíċe arna ṡaṁlú ḋó go raiḃ Neans ḃeag ag teaċt ag iarraiḋ na bábóige ar Eiḃlín, go raiḃ an máistir ag cur

