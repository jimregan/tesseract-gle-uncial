Níor ḃfada ċuaiḋ sé gur casaḋ fear gearr glas dó
agus d'ḟiafruiġ sé ḋé cá raiḃ sé dul. Duḃairt sé go
raiḃ sé dul ag iarraiḋ mná 'san doṁan ṡoir. D'ḟiafruiġ
an fear gearr glas dé, an raiḃ buaċaill teastál uaiḋ,
agus duḃairt sé go raiḃ, agus cad é an ṗáiḋe ḃeiḋeaḋ
sé ag iarraiḋ. Duḃairt seisean "an ċeud ṗóg air a
ṁnaoi, dá ḃfáġaḋ sé í." Duḃairt Mac Ríġ Éireann go
g-caiṫfeaḋ sé sin ḟáġail.
Níor ḃfada ċuaiḋ siad gur casaḋ fear eile ḋóiḃ agus
a ġunna ann a láiṁ, agus é ag "leiḃléaraċt" air an
londuḃ a ḃí ṫall 'san doṁan ṡoir, go mbeiḋeaḋ sé aige
le n-aġaiḋ a ḋinéir. Duḃairt an fear gearr glas le
Mac Ríġ Éireann go raiḃ sé ċoṁ maiṫ ḋó an fear sin
ġlacaḋ air aimsir, da raċfaḋ sé air aimsir leis.
D'ḟiafruiġ Mac Ríġ Éireann an dtiucfaḋ sé air aimsir
leis.
"Raċfad," ar san fear, "má ḃfáġ' mé mo ṫuarastal."
"Agus cad é an tuarastal ḃéiḋeas tu 'g iarraiḋ?"
"Áit tíġe agus garḋa."
"Geoḃaiḋ tu sin uaim, má éiriġeann mo ṫuras liom."
D'imṫiġ Mac Ríġ Éireann leis an ḃfear glas agus
leis an ngunnaire, agus ní fada ċuaiḋ síad gur casaḋ
fear dóiḃ, agus a ċluas leagṫa air an talaṁ, agus é
ag éisteaċt leis an ḃfeur ag fás.
"Tá sé ċoṁ maiṫ ḋuit an fear sin ġlacaḋ air
aimsir," ar san fear gearr glas.
D'ḟiafruiġ Mac Riġ Éireann de'n ḟear an dtiucfaḋ
sé leis air aimsir.
"Tiucfad má ḃfáġ mé áit tiġe agus garḋa."
"Geoḃaiḋ tu sin uaim má éiriġeann an rud atá ann
mo ċeann liom."  
