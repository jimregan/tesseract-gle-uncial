na saiġdiúirí. Béiḋ ainmneaċa Éireannaċa ar na
díormaí. 'Brian Boru's own Dalcassians, The Hugh O'Neill Fusiliers,
The Tirconnell Gallowglasses, The Wexford Pikemen, The Cavan Slashers,
The Granuaile Marines, agus dá réir sin. Béiḋ an t-arm sin againn
le hÉirinn a ċosnaṁ ar gaċ náṁaid, aċt an náṁaid is measa
atá againn. Cupla líne den ċineál sin dearcaiḋ agus béiḋ
teinte againn ar ṁullaċ Ċnoc Teaṁraċ gaċ aon uair a gcuirfear
ball dearg eile ar léarsgáil a' doṁain. "Níor fágaḋ focal
ionnam. Ní raḃ mo ṡáiṫ eolais ná mo ṡáiṫ tuigse agam le
breiṫeaṁnas a ṫaḃairt ar ḋearcaḋ an ṁaiġistir. Aċt ḃí
mé faoi ḃrón 'riṫ an lae sin. Ḃí eagla orm go mb'ḟéidir
go raḃ an ḟírinne aige. Ní raḃ bealaċ éalóiḋ ar biṫ
le feiceáil agam. Ċonnaicṫeas doṁ go raḃ Éire mar ḃéaḋ
fear ann a ċaiṫfiḋe amaċ san ḟairrge.  Ní raḃ de roġa aige
aċt a ḃáṫaḋ, sin nó géillstin don té a ċaiṫ amaċ é as
tárṫáil a ṫaḃairt air. Seaċtṁain 'na ḋiaiḋ sin fuaireamar
obair cupla míle taoḃ amuiġ de Ṁelrose. Tá sean-ṁainistir
annseo agus an ṁór-ċuid den obair ċloiċe iomlán go fóill, go
háirid an ċrois-eaglais ó ḋeas. Is iomḋa lá a ċaiṫ mé ag
breaṫnuġaḋ na fuinneoige atá ar an ċeann seo den ṁainistir,
agus mé a' smaoitiuġaḋ ar a' ċainnt a ċuala mé go minic roiṁe
sin ag m'aṫair sa ḃaile - go ḃfuil an cineaḋ daonda a' gaḃáil
'un tosaiġ in gaċ ceird is ealaḋain aċt déanaṁ ceoil agus obair
ċloiċe, aċt gur a' gaḃáil ar gcúl atá siad-san. Is maiṫ is
cuiṁin liom tráṫnóna aṁáin le luiġe gréine a ḃí mé 'mo
ṡuiḋe ar maol-ċnoc agus mé ag aṁarc trasna ar ṡean-ṁainistir
Ṁelrose. Tá sé míle bliaḋain ó ċuir Rí Albanaċ an ṁainistir
sin ar bun. Aċt ḃí manaiġ ann leis na céadtaí bliaḋain roiṁe
sin. Tá ceiṫre ċéad déag bliaḋain ó ṡoin ċuaiḋ Columcille
go hÍ. Ṫug sé na hoileáin 'un creidiṁ agus annsin ċuaiḋ sé
trasna go tír
