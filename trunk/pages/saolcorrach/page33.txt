mór. Níor ḃ'ḟada 'na ḋiaiḋ sin go dtáinig manaċ as na
hoileáin anuas agus go ndearna sé boṫán beag i Melrose. Agus b'as sin
a ṫáinig. Ṡuiḋ mé annsin go raḃ sé i ndiaiḋ luiġe gréine
agus mé a' smaoitiuġaḋ ar an áṫraċ a ṫáinig ar a' tsaoġal. Tá
muilte i Melrose anois agus a gcuid simleoir 'na seasaṁ i n-áirde eadar
ṫú is a' spéir. Ní ṫig leat siuḃal ṫart a ċois na haḃann
gan d'aġaiḋ agus do láṁa a ḃeiṫ duḃ salaċ. Tá an féar
feoiġte agus daṫ salaċ ar ḋuilleaḃar na gcrann.  Dar liom féin
is neaṁ-ionann is an saoġal a ḃí ann fad ó ṡoin.  Agus smaoitiġ
mé ar ḟear siuḃail a' teaċt a' bealaċ anois agus an uair ud. An
té a ṫiocfaḋ aníos an gleann anoċt ní ḃfuiġeaḋ sé a ḋaṫ
roiṁe aċt doiċeall agus salaċar agus tormán. An té a ṫiocfaḋ an
bealaċ fad ó ṡoin ġeoḃaḋ sé fosgaḋ na hoiḋċe agus tráṫ
biḋ. Ċluinfeaḋ sé salaim-ċeol na manaċ i gciúnas na hoiḋċe,
agus d'imṫeoċaḋ sé le n-a ġnoiṫe ar maidin agus sólás i n-a
ċroiḋe. Cúig seaċtṁainí a ṁair obair an Ḟóġṁair, agus
annsin sgar mé féin agus Mac Cóṁġail le ċéile. Níor casaḋ
orm ariaṁ ní ba ṁó é. Aċt mur' casaḋ féin, d'ḟág sé a
lorg orm ar feaḋ na mbliaḋantaċ 'na ḋiaiḋ sin.
