
Miċeál an t-airgead san ċóṁ macánta agus dá mba ná
béaḋ sé fáġalta roiṁ ré aige.”

“Dóṁaise,” arsa ’n ḃaintreaċ, “siné iongnaḋ
an sgéil ar fad. Nuair a ḃí sé ag díol na ḃfear aréir
do ṡín sé púnt ċun Micil mar ba ġnáṫ. ‘Ó,’ arsa
Micil, ‘táim díolta ċeana.’ ‘Glac é sin uaim,’ arsa
Séadna, agus b’éigean dó.”

“Seaḋ!” arsa Máire Ġearra, “ḃídís ’ġá ráḋ
ná raiḃ creideaṁ ag Séadna. Bíoḋ san mar ċóṁarṫa
acu air!”

“Creideaṁ?” arsa ’n ḃaintreaċ. “Ní ḟeaca a
leiṫéid riaṁ. Dá mairinn míle bliaġan ní ċuirfinn as
mo ċeann an ḟeuċaint a ṫug sé orm nuair adúḃairt sé
an focal agus é ag síneaḋ an airgid ċúgam. ‘Ar son an
tSlánuiġṫeora,’ ar seisean, agus nuair ḟeuċas suas air,
ḃí an dá ṡúil aige ’á ċur tríom i dtreó go dtáinig
iaraċt d’anḟa orm ná féadfainn a innsint duit.”

“Éist, a óinsiġ,” arsa Máire. “Cad ba ġáḋ an
t-anḟa?”

“Ó, leig dom féin, a Ṁáire. Is aṁlaiḋ mar atá an
sgeul, dá ḃfeuċainn i gcoinniḃ a ṡúl an tarna h-uair
do ṫuitfinn,” arsa ’n ḃaintreaċ.

“A Ṡioḃán!” arsa Máire Ġearra.

“Teaċt, a Ṁáire,” arsa ’n ḃaintreaċ.

“Tá rún agam le taḃairt duit,” ar sise, agus ḃí
creaṫán ’na ballaiḃ agus ’na guṫ.

“Ná bíoḋ ceist ort, a Ṁáire,” arsa
Sioḃán. “Coimeádfad-sa do rún, dá mbeaḋ m’anam
air.”

“Tá a ḟios agam-sa go maiṫ go gcoimeádfair, a
Ṡioḃán, aċ tá níos mó agat le déanaṁ dom ’ná mo
rún a ċoimeád.”

Do stad sí. Níor laḃair Sioḃán.


