deirim go ḃfuil breall ar an saoġal mór, agus go mb’ḟearr
liom breall air ’ná a ċóṁairle a ġlacaḋ.”

“Agus feuċ,” arsa ’n ṁáṫair, “siné an saoġal
mór ’ġá ṗósaḋ le Máire Ġearra, agus naċ maiṫ
ná faġan tú aon loċt air.”

“Nára’ slán comórtas, go deiṁin, Máire Ġearra
agus an ċuid eile acu! Cá ḃfuil leiṫéid Ṁáire
Ġearra le fáġail? Ní’l ins na seaċt bparóistiḃ. Bean
ḃreaġ ḋaṫaṁail uasal. Bean ċiallṁar ṫuisgionaċ
ḋeaġ-ṫaḃarṫa suas, go ḃfuil boċt agus saiḋḃir
buiḋeaċ di. Bean ḋiaḋa ḋeaġ-ṡomplaċ, gur fearr-de
an pobal ’na n-éistean sí Aifreann ann. Tá uraim ag olc
agus ag maiṫ ḋi. Dá mbeaḋ beirt ḃan ag troid agus
go ḃfeicfidís ag teaċt í, do stadfaidís go mbéaḋ sí
gaḃṫa ṫársa, ċoṁ maiṫ agus dá mb’é an sagart
a ḃéaḋ ann.”

“Ní ḟeadar,” arsa ’n ṁáṫair, “dá mbeaḋ
Saḋḃ ag troid ar an mbóṫar, an stadfaḋ sí dá
ḃfeiceaḋ sí Máire ag teaċt.”

“Dóṁaise, am briaṫar ṁóide, a ṁáṫair,” ar
seisean, “go ḃfeacaiḋ mo ḋá ṡúil í ’ġá
ḋéanaṁ, agus nár ċuir aon rud riaṁ a leiṫéid
d’iongnaḋ orm, feuċ! Ḃíos ag dul soir go tiġ na
mBúrcaċ le teaċtaireaċt. Nuair a ḃíos ag déanaṁ ar
ṫiġ Ḋiarmuda d’airiġeas Saḋḃ ag callaireaċt,
aġaiḋ na muc agus na madraí aici d’á ṫaḃairt
ar ċóṁarsain éigin. Cia ġeaḃaḋ anoir de ṫiġ an
ċúinne aċ Máire Ġearra. Ní túisge a ċonaic Saḋḃ
í ’ná do stad an ċallaireaċt. Do ċrom sí a ceann,
agus d’imṫiġ sí isteaċ aḃaile go ríġin.”

“Agus naċ mór an iongnaḋ,” arsa ’n ṁáṫair, “nar
ċoruiġis tú féin fadó ċun cleaṁnais a ḋéanaṁ do
Ṡéadna léi?”

“’Sdó, sin é go díreaċ an sgéal,” ar seisean. “Do
