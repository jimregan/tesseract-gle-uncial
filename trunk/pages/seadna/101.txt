liom go maiṫ, nuair a ḃíṫeá anso, agus nuair a ċuireaḋ
sé Síle ar ġlúin leis, ná bíoḋ sí sásta agus ná
faġṫí suiḋe suaiṁnis uaiṫi, d’á óige a ḃí sí,
go gcurtí ṫusa ar an nglúin eile. Ansan ní ḟeacaís
riaṁ aċ an spórt a ḃíoḋ aige, agus é ’ġá leigint
air ḃeiṫ ag míogarnaiġ, agus siḃ-se a d’iaraiḋ
ḃeiṫ ag pógaḋ a ċéile i gan ḟios dó.

Gobnait. – Ó, am briaṫar, a Ṗeig, gur ṫug sí póg do
Ċáit anois!

Síle. – Taḃarfad, agus póg eile. Feuċ!

Gobnait. – Ó, ambasa, raid leat iad, a ’nġean ó!

Nóra. – Níor innsis dúinn fós, a Ṗeig, conus a ḃéaḋ
duine ’na Ċéile Dé.

Peig. – Cad deireaḋ do ḋaid mór, a Ċáit?

Cáit. – Deireaḋ sé gurb aṁlaiḋ ṫugaidís an gráḋ
céadna do Ḋia a ṫugan an fear d’á ṁnaoi.

Peig. – Siné díreaċ é.

Síle. – Am briaṫar féin, a Ṗeig, naċ le gráḋ do
Ḋia — molaḋ go deó leis! — aċ le h-eagla an Ḟir
Ḋuiḃ do ḋein Séadna Céile Dé ḋe féin.

Peig. – Ní raiḃ an Fear Duḃ le teaċt go mbéaḋ na trí
bliaġna deug caiṫte, agus ní raiḃ bac air í ṗósaḋ
san am gcéadna.

Síle. – Naċ ṡin é adeirim? Nuair a ṫiocfaḋ sé,
b’ḟéidir go mbéarfaḋ sé an ḃeirt leis.

Gobnait. – Agus ná taisbeánfaḋ san, a Ṡíle, gur le
gráḋ do Ṁáire Ġearra féin ná pósfaḋ sé í?

Peig. – Go díreaċ, a Ġobnait; agus má ṫug sé suas do
Ḋia an gráḋ a ḃí aige ḋi-se, nuair ná féadfaḋ sé
é ṫaḃairt di féin gan í ċur ar ċumas an Ḟir Ḋuiḃ,
naċ ṡin é díreaċ an rud a ḋéanfaḋ Céile Dé ḋe,
fé mar adúḃairt do ṡean-aṫair, a Ċáit?

Gobnait. – Is dóċa é.


