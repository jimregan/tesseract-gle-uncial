“Agus feuċ,” arsa ’n sagart, “ar an dtaoḃ eile
de’n sgeul. Ní saoráidíġe atá sgarṫa aige-sean le
Máire ’ná atá sgarṫa aici-sin leis.”

“Dar fiaḋ, a Aṫair, is fíor ḋuit é!” arsa
Seáġan. “Agus gan éileaṁ ag aoinne uirṫi.”

“Is é an sgeul is éagsaṁlaíġe d’ár ḃuail riaṁ
fós umam-sa é,” arsa ’n sagart.

“Nár ċóir, a Aṫair,” arsa Seáġan, “má ṫug sé
geallaṁaint do Ṡaḋḃ Ḋiarmuda, go ḃféadfaí teaċt
ar ḃun-ṗréiṁ an sgéil agus an ġeallaṁaint do ċur
i leaṫ-taoiḃ? Dar ndóiġ tá a ḟios ag an saoġal ná
fuil sé ceangailte air i láṫair Dé an ġeallaṁaint sin
do ṡeasaṁ.”

“Gan aṁras,” arsa ’n sagart, “má tá an ġeallaṁaint
ann, ní’l sé ceangailte air í a ṡeasaṁ.”

“Má tá sí ann, a Aṫair, an eaḋ?” arsa
Seáġan. “Deaḃruiġean san gurab é do ṫuairim-se ná
fuil sí ann. Mura ḃfuil sí ann, nár ċóir go ḃféadfaí
cosg a ċur le teangain Ṡaḋḃ? Má ’s éiṫeaċ atá
ar siúḃal aici is mór an truaġ é leigint i n-aisge
léi. D’á ḟaid a leigfear i n-aisge léi é iseaḋ is
dána leanfaiḋ sí ḋe. D’á luaiṫe a cuirfear cosg léi
iseaḋ is luġa an díoḃáil a ḃeiḋ déanta aici. Má
’s éiṫeaċ atá ar siúḃal aici, — mura ḃfuil
aon éileaṁ aici ar Ṡéadna le ceart geallaṁna, — do
ḃuaḋaiġ sí ar a ḃfeaca riaṁ de ṁnáiḃ, agus do
ḃuaḋaiġ Séadna ar a ḃfeaca riaṁ d’ḟearaiḃ.”

“Conus é sin?” arsa ’n sagart.

“Mura ḃfuil aon éileaṁ ag Saḋḃ air,” ar seisean,
“cad ’tá ag teaċt idir é agus pósaḋ m’inġíne?”

“Siní díreaċ an ċeist,” arsa ’n sagart.

“Isí, a Aṫair,” ar seisean; “agus tá a ḟonn orm
leanaṁaint siar ar an gceist sin go dtagaiḋ a réiḋteaċ
