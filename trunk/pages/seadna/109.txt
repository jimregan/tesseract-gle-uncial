Gobnait. – An rascail! Agus feuċ cad d’imṫiġ air.

Síle. – Cad d’imṫiġ air, a Ġobnait?

Cáit. – D’imṫiġ an rud a ḃí tuillte aige, a Ṡíle,
é ċur an loċ amaċ.

Gobnait. – D’airiġeas-sa gur ró ḋóbair go gcroċfaí é.

Cáit. – Mar sin ḃí sé amuiċ air go raiḃ sé pósta
trí h-uaire, agus gur ṁairḃ sé an ċeud ḃean, aċ níor
daoraḋ ann é.

Síle. – Dar ndóiġ, ní ḟéadfaḋ sé ḃeiṫ pósta
trí h-uaire agus an triúr ban beó.

Gobnait. – Ná féadfaḋ sé a leigint air le gaċ mnaoi
ḋíoḃ ná raiḃ sé pósta aċ aici féin?

Síle. – Airiú, an biṫeaṁnaċ! Nár ṁór an éagcóir
agus an t-éiṫeaċ dó a leiṫéid sin a ḋéanaṁ.

Gobnait. – Is dóċa gur ḃeag aige siúd bréag ṁór,
agus gur ḃ’éadtrom aige éagcóir ṫrom.

Cáit. – Is beag an sgeul é ḃeiṫ imṫiġṫe an loċ
amaċ.

Gobnait. – Is beag; agus is beag an sgeul gan puínn d’á
ṡórd a ḃeiṫ ’na ḋiaiġ.

Síle. – Aċ cogar, a Ṗeig. Ní ḟeadar cad é an buaḋ
a ḃí sa tseoid úd a ṫug an ḃean ċos-noċtaiṫe do
Ṡéadna agus a ráḋ gur imṫiġ an ḃuairt ṁór ċóṁ
tapaiḋ ḋe. Naċ truaġ gan a leiṫéid ag gaċ aoinne go
mbéaḋ buairt air!

Peig. – Do réir mar a ṫuigeas-sa an sgeul, a Ṡíle, a
ċuid, ceapaim gur ’mó duine go mbíon an tseoid úd aige,
agus go ndéinean sí maoluġaḋ ar ḃuairt dó.

Síle. – Conus é sin, a Ṗeig?

Peig. – An t-é a ḃrúiġfiḋ féi a ṁian agus
a ṡéanfaiḋ a ṫoil ar son Dé, nó ar son an
tSlánuiġṫeóra, nó ar son an ċirt, béiḋ cuiṁne an
ġníṁ sin ’na ċroíḋe, agus nuair a ṫiocfaiḋ buairt
air, ní ḃéarfaiḋ an ḃuairt greim ar ċroí air.


