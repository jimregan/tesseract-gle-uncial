sí, feuċ! An rógaire! Naċ áiseaċ a ḃí an stoca aici! A
ḋe ṁaise, Ṁáire, níor ṫeip riaṁ ort.

Gobnait. – Cad a ḋéin Seáġan ansan, a Ṗeig?

Peig. – Ċoṁ luaṫ agus ḃí caoi aige air, do ḃuail
sé soir ċun tíġe an tsagairt.

“Seaḋ, a Aṫair,” ar seisean, “táim níos daille
anois ar an sgeul ’ná ḃíos riaṁ.”

“Conus é sin?” arsa ’n sagart.

“Pé rud adúḃairt sé le Máire an lá ḃí sé ṫiar,
níor ṫráċt sé léi ar ċeangal ná ar ġeallaṁaint
ṗósta.”

Ar éigin a ḃí an focal as a ḃeul nuair d’airiġeadar
coiscéim ag déanaṁ ar an ndorus. Do ḃuail ċúca isteaċ
— Diarmuid Liaṫ féin!

“Dé ḃeaṫa-sa, a Ḋiarmuid!” arsa ’n sagart.

“Go mairir, a Aṫair!” arsa Diarmuid. “Conus táir,
a Ṡeáġain?”

“Go maiṫ, slán a ḃeir!” arsa Seáġan.

Ḋéineadar raint cainte, caint ná raiḃ puínn suime ag
aoinne acu inti.

Fé ḋeire dúḃairt Diarmuid, “Dá mb’é do ṫoil é,
a Aṫair,” ar seisean, “d’oirfeaḋ ḋom beagán cainte
ḋéanaṁ leat.”

“Ar ṁisde leat-sa fanaṁaint anso tamaillín, a
Ṡeáġain?” arsa ’n sagart.

“Tá go maiṫ, a Aṫair,” arsa Seáġan. “Ná bacaiḋ
mise.”

D’imṫiġeadar isteaċ i seómra eile.

D’imṫiġ tamaillín, agus d’imiġ tamall mór ’na
ḋiaiġ. Fé ḋeire d’imṫiġ Diarmuid agus d’ḟill an
sagart. Isé a ḃí ag feuċaint go greannṁar.

“Seaḋ, a Ṡeáġain,” ar seisean, “tá do ċeist-se
réiḋtiġṫe, pé i n-Éirinn é.”

“Conus é sin, a Aṫair?” ar seisean.


