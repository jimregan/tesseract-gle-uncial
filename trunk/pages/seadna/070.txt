Gobnait. – Is dóċa gur ḋéin sé bagún dí.

Síle. – Do rug sé leis í, pé ’n Éirinn é.

Peig. – Ní rug ruaḋán alla Ṁicil an ḃeaċ leis, mar
d’imṫiġ sí uaiḋ. Agus nuair a ċeap Micil go raiḃ an
tamaillín caiṫte d’ḟill sé ar an dtiġ. Nuair a ḃí
sé ag déanaṁ ar an ndorus d’airiġ sé Séadna a’ ráḋ
na ḃfocal so:–

“Ba ṡaoire ḋi an bás is measa do fuair duine riaṁ,
agus í ’ġá ḟáġail seaċt n-uaire i ndiaiġ a ċéile,
’ná mise ’ġá pósaḋ!”

Do ċas Micil agus ċuir sé an talaṁ de sul ar airiġ sé a
ṫuille. Aċ má ċuir, ní túisge a ḃí sé airís ag an
dtor aitinn ’ná d’éiriġ árd-ḟearg air.

“Is deas an obair í seo,” ar seisean i n’aigne
féin. “Is leaṁ an gnó dom’ ṁáṫair teaċt anso ag
déanaṁ cleaṁnais do Ṡaḋḃ Ḋiarmud’ Léiṫ! Fan
go dtéiġead-sa aḃaile anoċt!”

Le n-a linn sin do ċonaic sé a ṁáṫair ag déanaṁ air
agus aġaiḋ ḃán uirṫi ar ḋaṫ an ḃáis. Ṗreab
sé ’na coinne.

“Airiú, a ṁáṫair,” ar seisean, “cad ’tá ort?”

“Éist, éist, a ṁic ó!” ar sise i gcogar. “Ní’l
aon rud orm. Imṫiġ isteaċ ċun do ġnóṫa. Táid na fir
eile ag teaċt láiṫreaċ.”

Ċuaiḋ Micil isteaċ. Ḃí an dorus ar dian-leaṫaḋ agus
gan duine istiġ roimis. Ḃí inead Ṡéadna folaṁ. Do
ṡuiġ Micil agus do ṫaraing sé ċuige a ġnó. Ṫánadar
na fir ’na nduine ’s ’na nduine. Do ġluais an obair mar
ba ġnáṫ. Níor ḟill Séadna an lá san.

Síle. – Cogar, a Ṗeig; dar ndóiġ ní h-ag déanaṁ
cleaṁnais do Ṡaḋḃ a ḃí Sioḃán?

Peig. – Cad eile, a Ṡíle, a ċuid?


