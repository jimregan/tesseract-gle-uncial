“Ciacu is mó na bobana a buaileaḋ ort nó na bobana a
ḃuailis?” arsa fear an ḃramaiġ.

“Fágaim le h-uaḋaċt,” arsa ’n tíncéir, “naċ
cuiṁin liom gur ḃuaileas aon ḃob ar aoinne riaṁ. Ní
cuiṁin go deiṁin.”

Dúḃairt sé an ċaint ċóṁ leanbaíḋe sin gur sgairt a
raiḃ láiṫreaċ ar ġáiríḋiḃ. D’airiġ Saḋḃ
na gáiríḋe agus má airiġ ċeap sí do ṗreib gur
fúiṫi féin a ḃí an magaḋ, óir ḃí sí d’éis
cainte Ṡéadna do ċloistin agus é ag innsint ċúrsaí an
ċleaṁnais. Ḃí náire agus fearg a dóiṫin uirṫi an
ḟaid a ḃí sí ag éisteaċt leis, aċ nuair airiġ sí an
sgairteaḋ gáire ó n-a raiḃ ar an mbóṫar d’eiriġ sí
ar buile. Siúd amaċ í agus ḋíriġ sí orṫa. Ṫug sí
aġaiḋ na muc a’s na madraí ar Ṡéadna airís mar nár
laḃair sé i n-am, sul a raiḃ a cuid airgid imṫiġṫe
ag an “Síogaíḋe” úd. Ansan ṫug sí aġaiḋ na muc
a’s na madraí ar an dtíncéir, mar ġeall ar ḃeiṫ ag
magaḋ fúiṫi.

“A ṗlubaire na gcorcán mbriste,” ar sise, “níor
ṫáinig sé ċun baile ḋuit féin ná d’aoinne a ḃain
leat ins na seaċt sínsearaiḃ a ráḋ go mbeiṫeá ag
magaḋ fúm-sa.” Ansan do ṫug sí aġaiḋ ar ḟear an
ḃramaiġ mar do sgairt sé ar ġáiríḋiḃ nuair ċonaic
sé an oíde a tugaḋ ar an dtíncéir. “Is ró ḃeag an
sgéal,” ar sise, “é ḋ’ imeaċt ortsa mar ḋ’
imṫiġ, agus dá n-imṫiġeaḋ sé níosa seaċt measa
ort. B’ḟuirisde ḋuit a aiṫint, nuair taraingeaḋ
trí fiċid púnt duit ar do ḃraimín gioblaċ, gorta,
droiċ-ṁianaiġ, nár ḋuine macánta ṫaraing riaṁ
air a leiṫéid d’ airgead. Ní raiḃ leiġeas agat
air. Ḃí an tsaint ró láidir istiġ ad’ ċroíḋe. Trí
fiċid púnt ar stuṫairín bramaiġ gan crot air, gan blúire
foluíġeaċta ann, aċ oiread le sean ċaora! Greadaḋ ċúgat,
a spreallairín! Murab ort atá an ċaint!”


