Ḋiarmuda amaċ. Iad ag aiġneas agus ag áiteaṁ ar a
ċéile. An tincéir mór eatarṫa istiġ agus é ’ġá
gceistiú.

Ṗreab Séadna as a ṁaċtnaṁ.

“A Ḋiarmuid,” ar seisean, “dún an dorus so am’
ḋiaiġ agus daingniġ go maiṫ é;” agus siúd amaċ é
agus isteaċ i lár na muintire a ḃí ag caint.

“Ar rugaḋ orṫa?” ar seisean.

“Do rugaḋ,” arsa duine.

“Níor rugaḋ,” arsa duine eile.

“’Is dó, deirim-se gur rugaḋ,” arsa ’n ċéad duine.

“Ná feacaiḋ mo ḋá ṡúil láṁ Ċormaic ar sgórnaiġ
an ḟir ṁóir úd a ḃí ag siúḃal an aonaiġ indiu i
dteannta Ṡaḋḃ Ḋiarmuda? An é raḋarc mo ṡúl do
ṁeasfá ḃaint díom?”

“Dálṫa an sgéil,” arsa ’n tríṁaḋ duine, “ní
ḟeadar cad do ḃeir Saḋḃ Ḋiarmuda ag siúḃal an
aonaiġ ’na ṫeannta.”

“Ní ḟeadar-sa aċ ċóṁ beag leat,” arsa ’n
ceaṫraṁaḋ duine, “ná ní ḟeadar cad do ḃeir ag
tiġ Ḋiarmuda i n-aon ċor iad, isteaċ ’s amaċ ann, gur
ḋóiċ leat gur leó an áit. Siné ḋall mé, agus daoine
naċ mé. Nuair ċonac iad ċóṁ dána i dtiġ Ḋiarmuda
ní raiḃ blúire droċ iontaoiḃe agam asta. Do rugadar
bramaċ breáġ uaim. Ḃéinn lán tsásta dá ḃfaiġinn
deiċ bpúint ḟiċid air. Nuair airiġeas an t-éirleaċ
go léir d’á ḋéanaṁ, agus an t-airgead mór ṫar na
beartaiḃ d’á ṫaḃairt ar aon rud i ḃfuirm capaill,
ḃí iongnaḋ mo ċroíḋe orm. D’airiġeas na daoine
’ġá ráḋ ná raiḃ ionta aċ ceannuiġṫe. Go raiḃ
airgead an ríġ acu. Go ḃfuaradar go bog é agus ná raiḃ
d’ ḟonn orṫa aċ é leigint uaṫa go bog. Dúḃart liom
féin, níḋ
