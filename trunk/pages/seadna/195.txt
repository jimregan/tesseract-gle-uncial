“Ḃí Saḋḃ ag taḃairt na rudaí sin go léir fé
ndeara agus í ag gaḃáil an t-úrlár suas fá ḋéin an
ríġ. Nuair a ḃí sí i ngoireaċt ċúig slata, nó mar sin,
dó, do stad sí.

“‘Druid tamall eile ainíos, a ’nġean ó,’ arsa ’n
ríġ. Níor ċuir sí cor dí.

“‘Druid ainíos. Ná bíoḋ ceist ort,’ arsa ’n ríġ.

“‘Druid suas. Ní’l aon rud le h-imṫeaċt ort,’ arsa
fear na tuaġa léi, i gcogar.

“Níor ḋéin sí aon ḃlúire aṁáin aċ a clóca do
sgaoileaḋ siar síos di agus dul de léim i ḃféasóig an
ḟir ṁóir a ḃí ar láiṁ ċlé an ríġ agus díriuġaḋ
ar an ḃféasóig do staṫaḋ, fé mar a ḋéin sí le
fear an ḃramaiġ oíḋċe an aonaiġ. An darna tarang
d’ar ḃain sí as an ḃféasóig do ġluais léi, i n-aon
sgraiṫ aṁáin, idir ḟéasóg agus gruaig agus fúnsa óir,
agus cia ḃéaḋ ann ’na steiliḃeaṫaiġ aici aċ an
Síogaiḋe macánta!

“‘Airiú, a ḃiṫeaṁnaiġ na croiċe duiḃe!’ ar
sise, ‘sín ċúgam amaċ anso láiṫreaċ mo ċuid airgid
a ṁeallais uaim i n-ainim an ríġ.’

“Ar neómat na baise ḃí fiċe láṁ ós a gcionn agus
claiḋeaṁ lomraċta ins gaċ láiṁ díoḃ.

“‘Ná buailtear é,’ arsa ’n ríġ. ‘Gaḃṫar é,’
ar seisean. ‘Cad as duit-se, a ’nġean ó?’ arsan ríġ.

“Do ċaiṫ sí í féin ar a ḋá glúin ós cóṁair
an ríġ.

“‘Ó’n Múṁain, a ríġ,’ ar sise, ‘agus do
ṫáinig an fear san an lá fé ḋeire go tiġ m’aṫar,
agus dúḃairt sé go raiḃ sé ag ceannaċ capall duit-se,
a ríġ, agus do ċeannuiġ sé a raiḃ de ċapailliḃ ar an
aonaċ an lá san, agus do ḋíol sé airgead bréagaċ asta,
agus ṫaisbeáin sé ḋóṁ-sa t’ḟáinne-se, a ríġ,
agus dúḃairt sé ná raiḃ a ḋóiṫin airgid aige ċun
díol as a raiḃ
