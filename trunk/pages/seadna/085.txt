ansan d’imṫiġ Seáġan Ceataċ aḃaile agus tá Séadna
imṫiġṫe soir go tiġ an tsagairt.”

“Cad a ḃí acu d’á ráḋ sa ṗáirc?” ar sise.

“Ní ḟeadar,” ar seisean. “Ḃíodar ró ḟada uaim.”

B’ḟíor do Ṁicil é. Ḃí Séadna imṫiġṫe go tiġ
an tsagairt, aċ má ’seaḋ, ní ċun an ċleaṁnais a
ċríoċnuġaḋ é.

“Dia ḋuit, a Ṡéadna!” arsa ’n sagart. “Is cneasda go
léir na bróga iad súd a ċuiris ċúgam an lá fé ḋeire.”

“Dia ’s Muire ḋuit agus Pádraig, a Aṫair! Tá áṫas
orm mar a ṫaiṫnid na bróga leat. Aċ isé rud a ṫug anois
ċun cainte leat mé ’ná mé a ḃeiṫ i gcruaḋ-ċás.”

“Go deiṁin agus go dearḃṫa, a Ṡéadna, is oṫ liom
san do ċlos; agus ní mé aṁáin, aċ ní’l duine ar
fuid na dúiṫe, íseal ná uasal, boċt ná saiḋḃir,
nár ḃ’oṫ leó é. Agus go deiṁin féin, agus ní i
dtaoiḃ tu ḃeiṫ láiṫreaċ a deirim é, ba ṁaiṫ an
ceart dóiḃ.”

“Is ’mó céim cruaiḋ gur ġaḃas tríd le tamall, a
Aṫair. Aċ sidé an greim is géire d’ár rug riaṁ ar mo
ċroíḋe. Tá aiṫne agat ar inġín Ṡeáġain Ċeataiġ?”

“Tá gan aṁras, a Ṡéadna. Cia aige ná fuil aiṫne ar
Ṁáire? An óig-ḃean is creideaṁnaíġe sa ṗaróiste.”

Níl a leiṫéid eile ag siúḃal drúċta indiu, a Aṫair,
agus is aṁlaiḋ mar atá an sgeul agamsa le fada, do
ṫaḃarfainn a ḃfuil an tsaoġal agam, agus a raiḃ
riaṁ agus a mbéiḋ go bráċ, ar neart a ḃeiṫ ḋom
í ṗósaḋ.”

“Is truaġ nár innsis an méid sin dom fadó, a ṁic ó. Tá
a ḟios agam-sa, ar ṡlíġ naċ misde ḋom a
