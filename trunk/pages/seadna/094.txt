ar ṫiġ Ḋiarmuda Léiṫ, soir ar ṫiġ na baintriġe, anonn
ar a ṫiġ féin, síos ar ṫiġ Ṡeáġain Ċeataiġ. Ċuir
sé smut de ġáire as agus ṫug sé aġaiḋ ar an mbaile.

Gobnait. – Ní ḟeadar cad dúirt Micil nuair a ċonaic sé
ag teaċt é.

Peig. – Níor laḃair duine acu focal nuair a ċonacadar
ag aċt é. Dá ġioraċt an aimsir ó ṫáinig Seáġan
Ceataċ maidin, ḃí an sgeul, um an dtaca san, leaṫta ar
fuid na dúiṫe go raiḃ Séadna ar éadtromaċt. Go raiḃ
an cleaṁnas naċ mór déanta, gur ḋiúltuiġ Máire Ġearra
do’n ṗósaḋ, agus gur imṫiġ Séadna as a ṁeaḃair. Go
ḃfeacaṫas é i gcaiṫeaṁ an lae ag gluaiseaċt tríd an
ndúṫaiġ ’na ḃríste agus ’na léine. Gur ṁairḃ sé
leanḃ ṫuas i mbarr an ḃaile. Ansan gur ċuir sé an cnoc
amaċ dé mar ċuirfeaḋ fiaḋ buíḋe ó’n Mangartain. Go
raiḃ sé imṫiġṫe go Gleann na nGealt agus gur ḋóċa
nár ḃ’ḟios caṫain a ċasfaḋ sé. Go raiḃ gasra ar
gaċ baile des na seaċt mbailtiḃ mór-ṫímpal ag briseaḋ
aḋmaid agus ag déanaṁ geaitirí ag ollaṁú soillse i
gcoṁair na h-oíḋċe ċun dul ar a lorg, agus gan aṁras
go ḃfuiġfí sáiṫte ar ṁullaċ a ċinn i bpoll éigin
é báiṫte, nó i bpluais ċaraige, leaṫta le fuaċt agus
le h-ocras.

Cáit. – Nár ċúitiġṫear a saoṫar leó! B’ḟéidir,
dá mbéaḋ fuaċt agus ocras air, gur ḃeag ag cuid acu gan
puínn suime ċur ann.

Peig. – Is fíor ḋuitse sin, a Ċáit. Aċ má ’seaḋ,
ní raiḃ puínn sa mbreis acu ar Ṡéadna féin sa méid
sin. B’ṡin é an buaċaill ná cuirfeaḋ puínn suime ’na
gcuid saoṫair ná ’na gcuid ollṁúċáin, dá mbéaḋ
’ḟios aige é ḃeiṫ ar siúḃal, rud ná raiḃ a
ḟios aige.

Gobnait. – Ba ṁór an spórt iad ag imṫeaċt san oíḋċe
