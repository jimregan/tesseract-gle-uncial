Cáit. – Ṁaise, níor imṫiġ leaṫ a raiḃ
tuillte aici, an rógaire. Ní raiḃ Neill pósta aċ trí
seaċtṁaine. Ḃí sí istiġ sa ḃaile agus ḃí Éamonn
amuiċ ag feuċaint i ndiaiġ na mbó, mar ḃí bó acu tar
éis ḃeirṫe. I gceann tamaill do ṫáinig sé isteaċ
agus ḃí Neill ag gol. D’ḟiafraiġ sé ḋi cad a ḃí
uirṫi. B’ḟada gur inis sí ḋó gurab aṁlaiḋ a ḃí
bean feasa ag lorg airgid uirṫi, agus ’nuair nár ṫug
sí an t-airgead di go ndúḃairt sí go mbéaḋ Neill ’na
baintriġ sul a mbéaḋ an ḃliaġain caiṫte. An ḟaid a
ḃí Éamonn amuiċ i ḃfeiġil na mbó ṫug sé fé ndeara an
ḃean iasaċta ag imṫeaċt ón dtiġ agus ḃí a ḟios aige
cad é an bóṫar a ġaiḃ sí. Níor ḋéin sé aon ḃlúire
aṁáin aċ breiṫ ar an ḃfuip a ḃí ar croċaḋ i n-aice
an doruis agus í a ṡáḋaḋ suas i muiniċle a ċasóige
agus an dorus amaċ do ċur dé. Ḃí sé imṫiġṫe sul a
raiḃ a ḟios ag Neill cad é an fuadar a ḃí fé.

Ba ġearr gur ṫáinig sé suas leis an mnaoi.

“Cad ċuige ḋuit,” ar seisean léi, “a ráḋ le m’
ṁnaoí-se go ḃfaġainn-se bás fé ċeann bliaġna?”

“Ní déarfainn é,” ar sise, “mura mbéaḋ a ḟios a
ḃeiṫ agam go cruinn.”

“Cia inis duit é?” ar seisean.

“D’inis mo leanán síḋe ḋom é,” ar sise.

Do rug sé ar ċúl cinn uirṫi agus ṫaraing sé an ḟuip
as an muiniċle agus do ġaiḃ sé de’n ḟuip sin uirṫi
ċóṁ h-álainn agus do ġaiḃ Conċúḃar Máiġistir
riaṁ ar aon sgoláire d’á raiḃ ar an sgoil aige. Nuair
a ḃí gaḃṫa go maiṫ aige uirṫi do sgaoil sé uaiḋ
í. “Seaḋ!” ar seisean léi. “Naċ mór an iongnaḋ
nár inis do leanán síḋe ḋuit go dtaḃarfainn-se an
córuġaḋ san duit.
