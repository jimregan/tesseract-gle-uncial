ḃeartaiḃ, agus le n-a n-éagcóir, agus leis an sgrios a
ḃíon acu d’á ḋéanaṁ ar ḋaoiniḃ boċta, ’ġá
mbrúġaḋ agus ’ġá meilt agus ’ġá ndíbirt le fuaċt
agus le fán, agus níor airiġeas riaṁ gur ḋéin aoinne
acu aiṫriġe ’ná leóirġníoṁ. Isiad na daoine boċta
a ḃíon ag déanaṁ na h-aiṫriġe. Is greannṁar an
sgéal é!

Peig. – Ó! go deiṁin, a Ċáit, déinid daoine uaisle
aiṫriġe leis. Inġean ríġ dob’ ea Gobnait Ḃaile
Ṁúirne. Agus mac ríġ dob’ eaḋ Colm Cille.

Síle. – Ar airiġis an méid sin, a Ġobnait?

Gobnait. – Aċ! d’airiġeas fadó é, a Ṡíle. Inġean
ríġ dob’ ea í. Agus nuair ḟág sí tiġ a h-aṫar
dúḃairt an t-aingeal léi gan stad ċun cóṁnuiġṫe aċ
sa n-áit ’na ḃfaġaḋ sí naoi gcinn d’ḟiaḋnaiḃ
bána ’na gcodlaḋ roímpi. Ṫáinig sí go dtí áit éigin
agus fuair sí trí cinn acu ann, agus d’ḟan sí tamall beag
san áit sin. Ansan do ṫáinig sí go Cill Ġobnatan ṫíos
agus fuair sí sé cinn ann. D’ḟan sí tamall mór ansan,
agus sin é uair a tugaḋ Cill Ġobnatan ar an áit. Ansan do
ṫáinig sí go Baile Ṁúirne agus fuair sí na naoi gcinn
ann. D’ḟan sí ansan an ċuid eile d’á saoġal agus is
ann atá sí curṫa.

Cáit. – Cuirfeadsa geall gur fada ḃeiḋ na ’c Eóġnaiġ
amuiċ sul a ndéanfaiḋ an duine uasal a ċuir amaċ iad
aiṫriġe agus iad do ċur isteaċ airís.

Nóra. – Is dóċa naċ mar a ċéile na h-uaisle atá ann
anois agus na h-uaisle a ḃí ann fadó.

Peig. – Gan aṁras, is dóċa gur fada go ḃfeicfear
naoṁ orṫa.


