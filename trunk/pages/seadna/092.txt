“D’oirfeaḋ san dom,” ar seisean, “má oir sé
d’aoinne riaṁ.”

“Feuċ!” ar sise, ag oscailt láṁa léi. “Siní an
sgilling úd a ṫugais dom ar son an tSlánuiġṫeóra.”

“Is cuiṁin liom é,” ar seisean. “Is ’mó sgilling a
ġaiḃ trém’ láiṁ ó ṡin, agus is suaraċ an sólás
dom indiú iad. Ba ṡuaiṁneasaíġe ḃéaḋ an saoġal
agam dá mba ná feicfinn riaṁ iad.”

“Is ’mó maiṫ atá déanta agat leó ná béaḋ déanta
agat dá mba ná feicfeá riaṁ iad,” ar sise.

“B’ḟéidir go ḃfuil raint díoḃála déanta ná
béaḋ déanta dá mba ná feicfinn riaṁ iad,” ar seisean.

“Is treise ar an maiṫ ’ná ar an ndíoḃáil,” ar sise.

“Is treise ar ḋíoḃáil an lae indiú,” ar seisean,
“ná ar an maiṫ go léir.”

“Conus é sin?” ar sise.

“Dá ndéininn-se mo ġnó an lá úd leis an sgilling sin
agus leis an dá ċeann eile a ḃí agam ’na ṫeannta,”
ar seisean, “ní ċuiṁneóċainn riaṁ ar Ṁáire Ġearra,
ná í orm. Ní ċuirfinn aiṫne ar ḃuairt an lae indiú. Ní
ḃéaḋ mo ċroíḋe ’na ċloiċ agus mo ċeann ’na ċeó
agus m’aigne ina tulaċ ċeardċan mar atá. Ní ḃéaḋ
mo ṡaoġal gearrṫa amaċ ar ṫrí bliaġnaiḃ deug,
agus a leaṫ san féin imṫiġṫe anois.”

“Feuċ, a Ṡéadna,” ar sise, agus d’osgail sí an
láṁ eile léi, agus do ṫaisbeáin sí ḋó, ar ċroíḋe
a dearnan, liaṫróidín gloine. Agus is aṁlaiḋ a ḃí an
liaṫróidín sin agus í ċóṁ solusṁar agus ná féadfá
feuċaint díreaċ uirṫi nó do ḋallfaḋ sí ṫú. Agus do
ḃí cáiṫníní soluis ag imṫeaċt aisti mór-ṫímpal,
mar ḃéaḋ as an ngréin. Ḃí crios beag óir uirṫi,
agus slaḃra óir as an gcrios.

“Cad é an rud é sin?” arsa Séadna, agus é a
