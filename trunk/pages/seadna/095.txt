tré ṗortaċaiḃ agus tré ċnocaiḃ ’ġá ċuardaċ,
agus é go seasgair sa ḃaile ag déanaṁ a ċuid bróg,
agus an “Ċailleaċ Ruainneaċ” mar ċrónán aige.

Peig. – Fágaim le h-uaḋaċt, a Ġobnait, gur as mo ḃeul
a ḃainis é.

Ní túisge a ṫáinig Séadna isteaċ ’ná do luiġ sé
ar obair, agus ní raiḃ an tríṁaḋ greim curṫa aige
go raiḃ an “Ċailleaċ Ruainneaċ” ar siúḃal ċoṁ
h-aibiġ agus ḃí sí riaṁ, i dtreo gur ḟeuċadar na
fir ar a ċéile, agus gur ṡáḋuiġ Micil an meanuiṫ go
daingean isteaċ i súil a órdóige.

Síle. – Cad ba ġá ḋó é sin a ḋéanaṁ, a Ṗeig?

Peig. – Ní ḟeadar an tsaoġal, a Ṡíle, murab aṁlaiḋ
a ḃi sé ag cuiṁneaṁ ar rud éigin eile an ḟaid a ḃí
an meanuiṫ aige d’á ṫiomáint.

Síle. – Tá a ḟios agam-sa cad air go raiḃ sé ag
cuiṁneaṁ.

Peig. – Cad air, a Ṡile?

Síle. – Ḃí sé ’ġá ċuiṁneaṁ gur ṁaiṫ leis
a ḟios a ḃeiṫ aige cad dúḃairt Máire Ġearra nuair
a ċonaic sí an ċéir ar ṁéireanaiḃ Ṡéadna, agus an
aprún air, agus ceann-lomraċta, nó ar briseaḋ an cleaṁnas
mar ġeall ar an méid sin.

Peig. – Agus dar ndó’, a Ṡíle, má ḃí an oiread
san ar a aigne, ní h-iongnaḋ é ag cur an ṁeanuiṫ tré
n-a órdóig.

Síle. – Dúḃairt a ṁáṫair go raiḃ sé go maiṫ
ċun cleaṁnais a ḋéanaṁ, agus is dóiġ liom-sa ná
raiḃ aon ṁaiṫ ann.

Peig. – Cad ’na ṫaoḃ go ndéarfá ná raiḃ aon ṁaiṫ
ann, a Ṡíle?

Síle. – ’Ḋe greadaḋ ċuige, an tuaṫalán! B’ḟearr
go
