gur ḃ’ḟuirisde slíġ ṁaireaċtaint do ḋéanaṁ
amaċ ann duit ba ṫairḃíġe ’ná an ġréasaiḋeaċt.”

“Déanfaiḋ an ġréasaiḋeaċt an gnó go ceann tamaill
eile,” arsa Séadna.

“Seaḋ! go dtugaiḋ Dia lá maiṫ ḋaoiḃ go léir!”
arsa Cormac. “Is tapaiḋ an ġluaiseaċt agam airís é, gan
fiú ceó an ḃóṫair do ḃaint de m’ brógaiḃ. Is truaġ
gan a ḃfuil de ċlaḋairíḃ biṫeaṁnaċ i n-Éirinn
in aon téid aṁáin agam, ar aon ċroiċ aṁáin. Is mé
a ṫaḃarfaḋ an fásgaḋ ḋóiḃ! Ḃeaḋ suaiṁneas
ansan againn ar feaḋ tamaill.”

“Ḃeaḋ punann ṁór agat!” arsa ’n ḃean
ḟrioṫáilte.

Síle. – A ṫiarcais, a Ṗeig, ní ḟeadar an aṁlaiḋ
nár ċuiṁin leis an ḃreab.

Peig. – Cad í an ḃreab, a Ṡíle, a ċuid?

Síle. – An ḃreab úd a ṫoiliḋ sé a ġlacaḋ ar
ṡeilḃ tíġe na baintríġe, nuair a ḃí sé ’ġá cur
amaċ agus gan an cíos aici ḋó, gur ṫug Séadna ḋi é.

Peig. – Ní ḟeadar ’n tsaoġal, a Ṡíle. Is minic droċ
ċuiṁne ag daoiniḃ ar an rud naċ maiṫ leó cuiṁne do
ċoimeád air.

Síle. – Ba ċóir go mbéaḋ náire air.

Peig. – Do ḋuine gan náire is usa a ġnó a ḋéanaṁ.

Síle. – B’ḟéidir é. Aċ ní ṁolaim iad, mar ḋaoine
gan náire. Is fearr go mór a ṫiocfaḋ sé ḋó a ḃeul
d’éisteaċt, agus gan ḃeiṫ ag déanaṁ trosgaiḋ an
ċait ċeann-ḟinn ar an mbiṫeaṁantas.

Gobnait. – Is aṁlaiḋ mar ḃí an sgéal aige, díreaċ
mar ḃí ag an ḃfear úd i gCill Áirne agus é ag dul
sa ḃruíġin. Ḃí caincín mór raṁar air mar ḃí ar
Ċormac. “Baċall” a ḃíoḋ ag daoiniḃ mar leasainm
air, mar ġeall ar an gcaincín. Ġlaoiḋ a aṫair air agus
é ag dul isteaċ sa ċoíṁeasgar.
