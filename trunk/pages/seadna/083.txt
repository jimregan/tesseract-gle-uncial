ċeapas-sa go ndéanfá-sa fadó é, agus gur ċruinne agus
gur ḋeas-láṁaíġe ċuige ṫú ’ná mise go mór.”

“Tá eagla orm,” arsa ’n ṁáṫair, “go ḃfuil
dearṁad ort sa méid sin. Dá mbéaḋ cleaṁnas d’á
ṡaġas le déanaṁ, ceapaim-se ná fuil aoinne is fearr
a ḋéanfaḋ é ’ná ṫú féin, go mór mór ó tá an
oiread sa dúil agat é ḟeisgint déanta.”

“Go deiṁin agus go dearḃṫa, a ṁáṫair,” ar
seisean, “tá an ceart sa méid sin agat, pé i n-Éirinn
é. B’ḟearr liom ’ná a ḃfeaca riaṁ go ḃfeicfinn
an cleaṁnas san déanta. Ní raiḃ aon ḃeirt riaṁ níos
oireaṁnaíġe d’á ċéile ’ná an ḃeirt. Ba ḋeacair
maiṫeasaí Ṁáire do ṡáruġaḋ, agus tá seisean maiṫ
a ḋóiṫin dí. Ba ṁaiṫ liom an cleaṁnas a ḋéanaṁ
aċ ná feadar conus cur ċuige.”

“Conus a ċuirfeá ċuige aċ imṫeaċt siar go tiġ
Ṡeáġain Ċeataiġ féin, agus glaoḋaċ i leaṫ-taoiḃ
ar an nduine agus t’aigne do noċtaḋ ḋó? Ansan, má
ṫaiṫnean do ċaint leis, cuirfiḋ sé féin os cóṁair a
inġíne an sgeul, agus má ṫaiṫnean an cleaṁnas léi-se,
naċ ṡin leaṫ an ġnóṫa déanta?”

“Dar fiaḋ,” ar seisean, “tá an ceart agat. Imṫeóċad
anois láiṫreaċ.” Agus siúd ċun siúḃail é.

“Go n-eiriġiḋ leat níos fearr ’ná d’eiriġ liom-sa!”
ar sise ’na h-aigne féin.


