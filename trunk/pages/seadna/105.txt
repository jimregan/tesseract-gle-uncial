an lá úd ḋ’iaras ort beart áiriṫe a ḋéanaṁ
dom. Nuair a ċuiṁniġim air anois, ceapaim am’ aigne naċ
foláir nó ḃíos as mo ṁeaḃair rud éigin. Pé rud a
ḃí orm, tá sé imṫiġṫe glan, – buiḋċas mór le
Dia na glóire ḋ’á ċionn!”

“Ámén, a Ṫiġearna!” arsa Sioḃán.

Síle. – Agus cogar, a Ṗeig; naċ greannṁar an ainim ar
sprid “Seáġan na Gealaiġe”? An aṁlaiḋ ná feictí
é aċ le solus na gealaiġe?

Peig. – Oíḋċe spéir-ġealaiġe dob’ eaḋ an oíḋċe
a ċonaic Máire Ġearra é.

Síle. – Siné díreaċ é. Agus má ’seaḋ, cad ’na
ṫaoḃ gur tugaḋ “Seáġan na Gealaiġe” air, agus go
ḃfeictí é nuair ná bíoḋ an ġealaċ ’na suíḋe i
n-aon ċor?

Peig. – Duine saoġalta dob’ eaḋ ar dtúis é, agus
biṫeaṁnaċ ab eaḋ é. Agus is aṁlaiḋ a ḃíoḋ sé
amuiċ asdoíḋċe ag goid, le solus na gealaiġe. Seáġan ab
ainim dó, agus do tugaḋ Seáġan na Gealaiġe mar leas-ainim
air, as an ngoid. Ḃíoḋ sé i mBóṫar na Bró asdoíḋċe,
ag faire ar ḋaoiniḃ a ḃíoḋ ag gaḃáil an ḃóṫair
déanaċ ’san oíḋċe, agus ’ġá robáil. Fé ḋeire
do ṁairḃ sé duine ann oíḋċe ḋorċa, agus fé ċeann
tamaill duine eile. Ansan ṫánadar a ndaoine muintearḋa
san agus ċuadar i ḃfolaċ i n-aice an ḃóṫair, agus
nuair a ḃí sé amaċ go maiṫ san oíḋċe d’imṫiġ
duine acu amaċ ar an mbóṫar agus do leig sé air ḃeiṫ ar
meisge. Ḃí Seáġan ag faire, leis, agus nuair a ċonaic sé
an fear meisge, dar leis féin, do léim sé amaċ agus ṫug
sé féi. Ansan do léimeadar go léir amaċ agus do marḃaḋ
Seáġan na Gealaiġe. Agus as san amaċ do ċítí an sprid
i mBóṫar na Bró, agus do lean “Seáġan na Gealaiġe”
mar ainim ar an sprid.


