crann a ḃí air agus a leiṫéid de ġeallaṁaint a
ṫaḃairt uaiḋ d’á leiṫéid de ṁnaoi.”

Nuair a ḃuail Seáġan agus an sagart um a ċéile do
ṡocruiġeadar an sgeul eatorṫa ar a sástaċt féin. Go
dtí san, do ṫeip ar aoinne acu bun ná barr d’ḟáil ar
an sgeul, aċ nuair a ḃí ráfla Ṡaḋḃ acu do ṫuigeadar
é go léir tríd síos.

Síle. – Ṫuigeadar, dar leó féin.

Peig. – Dar leó féin, go díreaċ. Ċeapadar go raiḃ
bun agus bárr an sgéil go cruinn agus go baileaċ acu
nuair a ḃí fios na geallaṁna acu, agus is iad a ḃí go
h-aṫtruaġaċ agus go dubrónaċ de ḃárr an ṁí-áḋ
a ḃí ar Ṡéadna, agus an ċuma i n-a raiḃ Saḋḃ ag
déanaṁ toirmisg dó.

“Ní ḟeadar an tsaoġal,” arsa ’n sagart, “cad
é an mallaċar raḋairc a ḃí air agus a leiṫéid de
ġeallaṁaint a ṫaḃairt d’á leiṫéid de ṁnaoi.”

“Is dóċa,” arsa Seáġan, “gur an ḟaid a ḃí an
dealḃas air a ḋéin sé é. Do ġeiḃeaḋ sé leaṫar
ar cáirde go minic ó Ḋiarmuid, agus b’ḟéidir gur
ċeap an fear boċt, dá bpósaḋ sé Saḋḃ, go mbéaḋ
tinteán tirim teann aige, pé i n-Éirinn é, pé compórd
eile ḃéaḋ aige ná ná béaḋ.”

“Gaḃaim-se orm,” arsa ’n sagart, “ná raiḃ aon
ḃaoġal go bpósfaḋ sí an uair sin é. Aċ mar sin féin,
b’ḟéidir nár ṁisde léi an ġeallaṁaint do ġlacaḋ
uaiḋ. Níl teóra le n-a leiṫéidí nuair a luíġid
siad amaċ ar an ḃfeall agus ar an gcalaois agus ar an
éiṫeaċ.”

“Fágaim le h-uaḋaċt, a Aṫair,” arsa Seán Ceataċ,
“gur dóċa go ḃfuil an ceart agat. Aċ ar a ṡon san,
tá a lán sa sgeul naċ féidir a ṫuisgint. An lá ḃí
sé ṫiar agam’ ṫiġ-se, dúirt sé gur oir dó
