an dá sgéal. Fear macánta dob’ eaḋ Míċeál Réamoinn pé
diablaiḋeaċt a ḃí aige, ’ná ná raiḃ. Biṫeaṁnaċ
dob’ eaḋ an duine uasal úd, pé uaisleaċt a ḃí aige,
’ná ná raiḃ.

Cáit. – am briaṫar ṁóide gurab é mo ṫuairim féin
gurab iad na h-uaisle móra na biṫeaṁnaiġ is mó. Sin
é an duin uasal san do ċuir amaċ na ’c Eóġnaiġ. Tá
sé ráiḋte go ḃfuil deiċ míle púnt sa mbliaġain aige
ṫall i Sasana. Ní ṡásóċaḋ san é gan teaċt anso anall
ċun na g’c Eóġnaċ mboċt agus iad do ċaiṫeaṁ amaċ
fé’n gclagar oíḋċe Nodlag. Ḃí an tsean lánṁa ann
agus an lánṁa óg agus naonḃar clainne. Cóṁnaoís do
Ṗeig an t-é ba ṡine acu, agus ní raiḃ an leanḃ dob’
óige aċ trí seaċtṁaine. Nuair ḃíodar go léir amuiċ
agus an ḟearṫainn ag tuitim ’na taoisgeanaiḃ orṫa,
do ḋein Seáġan óg Ṁic Eoġain sgailp i gcoinniḃ an
ċlaiḋe mar ḟoiṫin dóiḃ. Ṫáinig an duine uasal agus
do leag sé an scailp.

Nóra. – Ó! Dia linn! a Ċáit, ní dóċa gur ḋéin?

Cáit. – Am briaṫar gur ḋéin. Dúḃairt an báille
leis go raiḃ púnc éigin dlíġe ann, agus go mbéaḋ an
obair ċéadna aige ’ġá gcur amaċ ó’n sgailp a ḃí
aige ’ġá gcur amaċ as an dtiġ. Do leag sé an sgailp
orṫu pé i n-Éirinn é. Agus ansan do ḃí an seanduine
boċt ag gol, agus nuair a ċonaic an duine uasal ag gol é,
“see,” ar seisean, “how ṫe old cock cries.”

Síle. – Cad é an rud é sin, a Ċáit?

Cáit. – “Féaċ,” ar seisean, “mar a ġoileann an
sean ċocaíġe.”

Síle. – Ó, féaċ air sin! Agus é féin ’ġá ċur ag gol!


