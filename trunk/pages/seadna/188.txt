salmaireaċta agus le n-a cuid gliúmála. Dúḃairt sí go
raiḃ cearc ag glaoḋaċ sa tiġ seo, agus dúḃairt sí
gur ḃuail droċ ṫeangḃálaiḋe uim Ṡaḋḃ. Agus
an ḃfuil a ḟios agat cad dúḃairt sí leis? Dúḃairt
sí gur ó Ċúige Ulaḋ í féin agus gurab aṁlaiḋ do
cuireaḋ a-dtuaiḋ ar fad í ċun Saḋḃ do ċosaint ar a
h-eascáirdiḃ. Ḃíos féin ag gaḃáil anall feuċaint conus
ḃí sé seo ag teaċt ċun cinn nuair a ḃuail teaċtaire
umam ’ġá ráḋ liom go raiḃ eagal ar na cóṁarsain go
raiḃ aṫ-iompáil ag teaċt air. Do ḃí iongnaḋ orm cad
do ċuirfeaḋ an aṫ-iompáil air go dtí gur inis sé ḋom
go raiḃ sí siúd ag caint leis. Is dóċa nár ṫug sí
uain di féin ar iomláine an sgéil do ṫaḃairt léi, le
h-eagla ná béaḋ tusaċ aici agus gur lúġ-de an síntiús
do ġeaḃaḋ sí é. Is dóiċ liom go ḃfuair sí síntiús
uaiḋ aċ ní raiḃ puínn aici le h-innsint dó, agus an méid
a ḃí, níor ḋéin sé aċ aigne an duine ḃoiċt do ċur
tré ċéile níos mó, agus buairt a ḋóiṫin ċeana air.”

“Agus naċ mór an iongnaḋ nár aiṫniġis í, a
Ḋiarmuid,” arsa ’n tíncéir.

“D’airiġeas teaċt ṫáirsi go minic, aċ ní ḟeaca
riaṁ roiṁe sin í, agus ní h-uirṫi ḃíos ag
cuiṁneaṁ, níḋ naċ iongnaḋ, aċ ar mo leanḃ,”
arsa Diarmuid.

“Cad é an sórd innsinte d’airiġis-se ar an ráfla so,
a Ṗádraig?” arsa ’n sagart. “Nó an ḃfuil aon
ḃunús leis?”

“Ambasa, a Aṫair,” arsa Pádraig, “ní ḟéadfaḋ
bunús níob’ ḟearr a ḃeiṫ leis. Ní ráfla ná sgéal
sgéil é, aċ fírinne ġlan. An cairéir, Uilig de Búrc,
isé d’inis dóṁ-sa é. Cormac féin isé d’inis dó-san
é. Is dóiċ leis go ḃfuil Cormac agus Saḋḃ pósta um
an dtaca so. Deir Cormac gurab é an ríġ féin do ḋéin
an cleaṁnas.”


