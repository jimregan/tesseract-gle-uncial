roṁam istiġ. Níor ṫáinig sé i gcaiṫeaṁ an lae, agus
ansan nuair a ḃíodar na fir ag dul aḃaile, d’ḟanas-sa
i ḃfeiḋil na h-áite. Ċeapas an uile neómat go mbéaḋ
sé ċúgam an dorus isteaċ. Ṫuit mo ċodla orm tráṫ
éigin de’n oíḋċe, agus nuair ḋ’osglas mo ṡúile,
is aṁlaiḋ a ḃíodar go léir ag obair am’ ṫímpal,
agus Séadna ann leis. Agus cogar, a ṁáṫair, tá buairt
ṁór éigin air.”

“Ḋé, cad í an ḃuairt a ḃéaḋ air? Ná fuil a
ḋóiṫin an tsaoġal airgid aige agus an uile ḋuine
buiḋeaċ ḋe?”

“Tá a ḟios agam-sa aoinne aṁáin ná fuil ró ḃuiḋeaċ
ḋe,” arsa Micil.

“Cia h-é sin?” ar sise.

“Tá, Saḋḃ Ḋiarmuda,” ar seisean.

“Airiú, cad é an ċúis?” ar sise.

“Tá,” ar seisean, “cúis a dóiṫin, mar ná pósfaḋ
sé í.”

“Ḋe, sgeiṁle uirṫi, an cairiún! Cia ṗósfaḋ
í sin?”

Do ṫuit Micil siar ins na triṫíḃ duḃa ag gáiríḋe.

“Cairiún! Cairiún! Cairiún!” ar seisean. “Ó naċ
truaġ nár ċuiṁniġeas ar an ainim sin ar maidin!”

“Agus cad é an gnó a ḃéaḋ agat dé ar maidin?”
ar sise.

“Ar maidin an lae fé ḋeire, adeirim,” ar seisean,
“nuair a cuireaḋ síos ann mé a d’iaraiḋ leaṫair,
agus ṫug sí ‘bacaċán’ orm.”

“Ṫug sí ‘bacaċán’ ort!” arsa an ṁáṫair. “Da
mbéinn-se ag éisteaċt léi, do ’neósainn di cia h-iad na
bacaċáin a ḃain léi, agus do ’neósainn rud eile ḋi ná
’neósad duit-se anois, rud a ḃainfeaḋ an ṁórḋáil
di, geallaim ḋuit é.”

“Agus cogar, a ṁáṫair. Má ’s é sin do ṁeas
