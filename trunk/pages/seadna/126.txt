ḃéaḋ sí seaċt míle ó’n dtuairim. Aċ do ġeallfainn
duit go ndéarfaḋ sé rud éigin ná béaḋ coinne agat leis
agus a ḃainfeaḋ ded’ ḃonnaiḃ ṫú.”

“Ní ḟeadar an tsaoġal, a Aṫair,” arsa Seáġan,
“cad is maiṫ ḋom a ḋéanaṁ.”

“Ar inis Máire ḋuit,” arsa ’n sagart, “cad dúḃairt
Séadna léi an lá a ḃí sé ṫiar?”

“Níor inis, a Aṫair,” ar seisean, “agus níor
ḟiafruiġeas di é.”

“B’ḟéidir,” arsa ’n sagart, “dá mbéaḋ a ḟios
agat cad dúḃairt sé léi an lá san, go dtaḃarfaḋ
san oiread eólais ar a aigne ḋuit agus a ċuirfeaḋ ar an
mbóṫar gceart tu sul a raġfá ċun cainte leis.”

“Tá go maiṫ, a Aṫair,” ar seisean. “Fiafróċad
anois di é nuair a raġad aḃaile, ar a ṡon naċ maiṫ
liom tráċt i n-aon ċor léi air, le h-eagla go gcuirfeaḋ
sé aon ḃuairt uirṫi agus go ḃfillfeaḋ an lionn-duḃ
úd airís uirṫi.

“Ní’l agat,” arsa ’n sagart, “aċ an sgeul do
ṫarang anuas ċóṁ réiḋ, ċóṁ neaṁċuiseaċ agus
is féidir é.”


