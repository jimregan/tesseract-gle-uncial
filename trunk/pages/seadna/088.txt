ná go raiḃ a ċuid alluis agat gan díol as. Dealḃ ná
saiḋḃir, níor airiġeas duine riaṁ ’ġá ráḋ go
ḃfeacaiḋ sé ṫú ag teaċt aḃaile ar meisge, sáiṫte
i mbruiġin, na ag cóṁluadar le droċ ċuideaċtain. Ní’l
goid ná fuadaċ le cur ad’ leiṫ. Ní’l dlíġ ná clampar
ná aċran le cur ad’ leiṫ. Na daoine go ḃfuil do ċuid
acu, ba ḋeacair iad d’áireaṁ. Níor ċlos fós gur ḋian
tú ’ġá éileaṁ orṫa. Do ċlos go minic gur ḃ’olc an
díol ar ċuid acu puínn ċomaoine do ċur orṫa. Ní féidir
liom a ḋéanaṁ amaċ – a’ dtuigean tú mé? – cad é
an ċúis gur ṡaoire ḋí bás d’ḟáġail ’ná tusa
’ġá pósaḋ.”

“Ná dein a ṫuille taiġde ar an sgeul, a Aṫair,” arsa
Séadna. “Is ag duine féin is fearr a ḟios cá luiġean
an bróg air. Do ṫánag a d’iaraiḋ do ċóṁairle ċun
an ċleaṁnais seo do ḃriseaḋ. Bris é, mura mian leat
í ċur d’á losgaḋ i n-ifrean! Táir ag áireaṁ mo
ṁaiṫeasaí. Is suaraċ le h-áireaṁ iad. Pé tairḃe
atá déanta gam, is ar aon aigne aṁáin do ḋéineas
é. Do ḋéineas ar son an tSlánuiġṫeóra é, ní ’ġá
ṁaoiḋeaṁ ar Ḋia é! Aċ cad é an tairḃe ḋom é,
má ḋéinim an éagcóir seo anois?”

“A Ṡéadna,” arsa ’n sagart, “ceapaim go dtuigim an
sgeul fé ḋeire. Tuigtear ad’ aigne ḋuit go ndéanfá
éagcóir ar Ṁáire Ġearra, dá bpósfá í. Táir ag
diúltaḋ do’n éagcóir sin ar son an ċirt. Táir ag
gaḃáil de ċosaiḃ ad’ ċroíḋe féin ar son an
tSlánuiġṫeóra –”

Ní raiḃ sé d’uain aige a ṫuille do ráḋ. Ní
túisge d’ariġ Séadna an focal san, “ar son an
tSlánuiġṫeóra,” ’ná ḃí sé de léim ar an dtaoḃ
amuiċ de ḋorus agus é imṫiġṫe.


