Peig. – Ba ṁaiṫ an ḃail uirṫi, a Ṡíle, naċ tusa
a ḃí ann nuair a ḃí sí ’ġá innsint do Ṡioḃán.

Síle. – Abair é! Geallaim ḋuit go ndéarfainn rud éigin
léi ná dúḃairt Sioḃán léi. “Ná bíoḋ ceist ort,
a Ṡéadna,” ar sise; “coimeádfad-sa do rún.” Ċoimeád
sí é leis go deas. É sgaoileaḋ amaċ ċóṁ luaṫ agus
ṫáinig sí ċun cainte le Sioḃán! Dá ndéanaḋ aon ḃean
eile aċ Máire Ġearra é, ní ḃeaḋ leaṫ a iongnaḋ orm;
aċ í siúd, gur ċeapas ná leigfeaḋ sí rún uaiṫi dá
mbéaḋ sí le stracaḋ idir ċapailliḃ.

Nóra. – Am briaṫar féin, a Ṡíle, gur ’mó duine
ná leigfeaḋ rún uaiḋ dá mbéaḋ sé le stracaḋ idir
ċapailliḃ, agus ’na ṫaoḃ san do sgaoilfeaḋ uaiḋ
é nuair ná béaḋ aoinne ’ġá iaraiḋ air.

Síle. – Má ’seaḋ, ní daoine de ṡaġas Ṁáire
Ġearra iad.

Cáit. – Cogar, a Ṡíle, dar ndóiġ do ḃí rún ċoṁ
mór leis taḃarṫa aici do Ṡioḃán ċeana, agus cad
é an díoḃáil a ḃí ann, rún eile ṫaḃairt ’na
ṫeannta ḋí?

Síle. – B’é a cuid féin é sin. Ní raiḃ bac uirṫi
a roġa rud a ḋéanaṁ le n-a rún féin, aċ ní mar sin
do rún duine eile.

Peig. – Tá an ceart agat, a Ṡíle. Aċ tuig an méid
seo. Ní mar a ċéile rún fóġanta agus droċ rún. An rún
a ḋéanfaḋ díoḃáil do Ṡéadna níor ṫug sé uaiḋ
i n-aon ċor é. An rún a ṫug sé do Ṁáire Ġearra,
ní raiḃ ceangal dian mar sin uirṫi é ċoimeád, agus a
ḟios aici gur ṁó an tairḃe ’ná an doċar do Ṡéadna
an rún san a ṫaḃairt uaiṫi do Ṡioḃán. Go mór mór
ó ḃí rún Ṁáire féin aici sin ċeana.


