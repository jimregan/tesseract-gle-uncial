gurab ainim dó Séadna, agus gur ḃ’é do ċeannuiġ
na capaill ar an aonaċ ad’ ainim-se, a ríġ. Agus
d’á ċóṁarṫa san féin go raiḃ sé beó boċt
go dtí a ḃfuil le fíor-ḃeagán aimsire. Ná raiḃ
ann aċ gréasaiḋe boċt i mboṫán ag bun cnuic agus
go ḃfuil se anois ar an ḃfear is saiḋḃre agus is
neaṁ-spleáġċaíġe i n-Éirinn. Do ġleusas láiṫreaċ
congnaṁ fear ċun imṫiġṫe ceann ar aġaiḋ ó ḋeas
sa Ṁuṁain ċun beirṫe ar Ṡéadna úd, nuair cé
ḃuailfeaḋ ċúgainn isteaċ aċ Cormac Báille anso agus é
ar ṫóir na mbiṫeaṁnaċ, agus allus air agus ceó bóṫair
a ḋóiṫin. D’inis sé sin dúinn láiṫreaċ sgéal a
ḃí bun os cionn ar fad leis an sgéal eile. Dúḃairt sé
linn go raiḃ toġa na h-aiṫne aige féin ar Ṡéadna agus
gur ḋuine ṁacánta é, agus gur ḃ’é a ċuir an tóir i
ndiaiġ na mbiṫeaṁnaċ, agus mura mbéaḋ é ná béarfaí
i n-aon ċor orṫa. Ċeapas féin an fear d’inis an ċéad
sgéal do ċur ós cóṁair Ċormaic, aċ ní raiḃ tásg
ná tuairisg air. Ḃí sé imṫiġṫe mar ṡloigfeaḋ an
talaṁ é. Ċuireas luċt cuardaiġ ins gaċ ball tríd an
gcaṫair. D’imṫiġeas féin sa ċuardaċ leó, aċ ní
raiḃ aon ṁaiṫ ḋúinn ann. Ní raiḃ sé le fáġail
ṫíos ná ṫuas. Is cuiṁin liom, áṁ,’ ar seisean,
‘go maiṫ, go ḃfeaca ag gaḃáil ṫorm sa tsráid, agus
é ag siúḃal ar a ṡocaraċt duine d’uaisliḃ an ríġ
agus féasóg ḟada liaṫ go breaġ bog sgáinneaċ air,
díreaċ mar í seo,’ ar seisean, ag breiṫ a an sgraiṫ
a’ láṁaiḃ Ṡaḋḃ, ‘agus gruaig ḃreaġ ṫrom
mar í seo air, agus í siar síos leis ar a ġuailniḃ ’n-a
fáinníḃ ag criṫ agus ag lúbarnaiġ. Is lag a ṡíleas an
uair sin go raiḃ an t-é a ḃí uaim ċóṁ h-aċmair dom.’

“Aċ ’sé críċ an sgéil duit é, a Aṫair, gur
cuarduiġeaḋ tiġ an duine uasail agus gur fuaraḋ ann éaċt
