Síle. – Ní ḋéanfainn daḃt ḋé!

Peig. – “Cad é an sgéal é, a Ḋiarmuid?” arsa Cormac

“Dein t’iaraiḋ ṫort!” arsa Diarmuid. “Cár ḟágais
í?” ar seisean. “Ar rug sé uait í?” ar seisean. “Is
meaṫta an fear tú agus í leigint leis.”

“Tá sé ar an gcuma san ó ṫánag,” arsa ’n ḃean
ḟrioṫáilte. “Ní stadann a ḃeul aċ ag cur ṫré
ċéile.”

“An aiṫniġean tú mé, a Ḋiarmuid?” arsa Séadna.

“An aiṫniġim ṫu! Tá sé ċóṁ ceart agam-sa tusa
d’aiṫint agus tá sé agat-sa mise d’aiṫint. Tá sé
ċoṁ ceart agat-sa mise d’aiṫint agus tá sé agam-sa tusa
d’aiṫint. Tá sé ċoṁ ceart agam-sa tusa d’aiṫint
agus atá sé agat-sa mise d’aiṫint–” Ṫiomáin sé
leis ag filleaḋ agus ag aṫ-ḟilleaḋ ar na focalaiḃ
céadna ar an gcuma san, ’ġá gcasaḋ gaċ re dturus, agus
nuair ṫéiḋeaḋ tuitim focail air, nó gan an casaḋ
do ḋéanaṁ cruinn do réir a ċéile, ṫéiḋeaḋ sé
siar ar an gcaint go dtí go mbíoḋ a aigne sásta ar í a
ḃeiṫ do réir a ċéile aige. Ansan do ġéaruiġeaḋ sé
uirṫi i dtreó gur ḋóiċ leat gur geall a ḃíoḋ curṫa
aige feuċaint an ’mó uair a ḟéadfaḋ sé na focail do
ráḋ as a ċéile gan a anál do ṫarang. Ṫéiḋeaḋ sé
ċóṁ dian san air féin gur ḋóiċ leat go dtaċtfaḋ
sé é féin le h-easba análaċ. I gcionn tamaill do stad
sé de na ruṫagaiḃ cainte sin agus d’ḟeuċ sé anonn
i gcúinne an tseómra.

“Is mór an náire ḋaoiḃ go léir é!” ar
seisean. “Siné an fear boċt san ṫall agus a ċeann d’á
sgoltaḋ le teínneas agus ná feuċfaḋ aoinne agaiḃ
’na ḋiaiġ!”

Síle. – Cé’r ḃ’é sin, a Ṗeig?

Peig. – Ní raiḃ aoinne ann, a Ṡíle, aċ na speaḃraídí
do ḃeiṫ ar an ḃfear mboċt.


