Imṫiġ anois agus tá rud agat le h-innsint dó ná raiḃ
a ḟios ċeana aige. Agus má ḟeicim-se airís ag teaċt i
ngoire mo ṫíġe ṫú taḃarfad eaċtra níos mó ’ná
san duit le breiṫ ag triall ar dod’ leanán síḋe.”
Ḃí sgannraḋ ar Neill le h-eagla go mbéaḋ an ḃean
ag easgainiġe orṫa. Aċ isé a deireaḋ Éamonn nár
ḃ’ḟearr leis ag aḃrán í.

Nóra. – Ṁaise, Dia linn! Níor ṁaiṫ liom í ḃeiṫ
ag mallaċtaiġe orm pé i n-Éirinn é.

Cáit. – Cad é an díoḃáil ḟéadfaḋ a cuid
mallaċtaiġe do ḋéanaṁ duit nuair ná béaḋ aon níḋ
déanta as an slíġ agat?

Nóra. – Cá ḃ’ḟios dom ná go dtuitfeaḋ mallaċt
éigin acu orm ar ċuma éigin?

Cáit. – Is uirṫi féin a ṫuitfidís nuair ná beidís
tuillte agat uaiṫi. Naċ uirṫi, a Ṗeig?

Nóra. – Sdó, b’ḟéidir gur ḋóiċ liom féin ná
béidís tuillte agam, agus b’ḟéidir, ar a ṡon san, go
mbéidís. Pé ’cu ḃéidís tuillte agam nó ná béidís
níor ṁaiṫ liom í ḃeiṫ ’ġá ndéanaṁ orm.

Cáit. – Ó! ’sdó, nuair ná béaḋ leiġeas agat
air. Nuair a ṫiocfaḋ sí agus a déarfaḋ sí go raḃais
ċun báis ḋ’ḟáġail sul a mbéaḋ an ḃliaġain istiġ,
agus gur inis a leanán síḋe ḋi é!

Síle. – Cad do ḃeir di leanán sí a ḃeiṫ aici, a
Ṗeig? Nó conus a fuair sí é ḃeiṫ aici? Naċ mór an
iongnaḋ ná faġaḋ an síoḃra aon níḋ eile le déanaṁ
aċ ḃeiṫ ’ġá leanṁaint siúd.

Cáit. – D’airiġeas-sa duine ’ġá ráḋ gurab iad rudaí
na síoḃraí, ’ná aingil an uaḃair agus na deaṁain
aeir. Aċ deir Éamonn ná fuil a leiṫéidí i n-aon ċor ann.


