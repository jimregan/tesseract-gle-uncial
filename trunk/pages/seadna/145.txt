nár ḃ’ iongnaḋ, go raiḃ sé ċóṁ maiṫ
agam mo ṫarang do ḃeiṫ agam as ó ṫarla an ċaoi
agam. D’iaras trí fiċid. Fuaras é láiṫreaċ. Lán mo
ṗóca de ṗláitíníḃ luaḋa! Táim creaċta acu! Mo
ḃramaċ breáġ calma gur ċaiṫeas an ḃliaġain ’ġá
ċoṫúġaḋ! Mura mbéaḋ mé ’ġá ḃfeiscint ag
déanaṁ ċóṁ dána ar ṫiġ Ḋiarmuda Léiṫ ní
ḃuailfidís an bob san orm.”

“Siní an ċaint!” arsa duine eile, agus fearg ’na
ġlór. “Do buaileaḋ an bob céadna orm-sa, agus mura
mbéaḋ Diarmuid Liaṫ agus Saḋḃ ní buailfí!”

“Tuille ’n donas ċun Diarmuda,” arsa Séadna,
“nár ḟeuċ roimis. D’ḟágadar beó boċt é féin
agus Saḋḃ.” Agus d’inis sé ḋóiḃ tríd síos, ó
ṫusaċ go deire, an sgéal, díreaċ fé mar ṫuit sé amaċ.

“Is é críċ an sgéil é,” ar seisean, “go ḃfuil eagal
orm go n-eirġeóċaiḋ a ċroíḋe ar Ḋiarmuid mura ḃfuil
eiriġṫe ċeana aige air, agus go n-imṫeóċaiḋ Saḋḃ
ḃoċt le craoḃaċaiḃ. Trí ċéad púnt imṫiġṫe! Ar
ċnuasaiġ an ḃeirt riaṁ! Ní cuiṁin liom a leiṫéid de
sgrios. Ní ḟeadar ó ṫalaṁ an doṁain cad ḋéanfaid
siad.”

“Dar fiaḋ!” arsa fear an ḃramaiġ, “d’á olcas atá
an sgéal againne is measa acu-san é. Mura mbéaḋ tú ’ġá
ráḋ ní ċreidfinn focal dé. Aċ dar ndóiċ ní foláir
go ḃfuil an ḟírinne agat. Cad eile ḃéarfaḋ amaċ í
ina gaosadán siúḃal an aonaiġ leis agus an clóca dearg
úd uirṫi, aċ gur ċeap sí lom dáiríriḃ go raiḃ an
cleaṁnas déanta?”

“Ins an mbaile mór iseaḋ ḃí an pósaḋ le déanaṁ,”
arsa ’n tíncéir mór. “Ní ḋéanfaḋ aon áit ba
ċóṁgaraíġe an gnó. Ologón ó! Is fada mé ar an saoġal
agus is ’mó bob glic do buaileaḋ orm le m’ ré, aċ a
leiṫéid sin de ḃob ní ḟeaca riaṁ fós d’á ḃualaḋ
go dtí indiu, agus ní dóċa go ḃfeicfead arís.”


