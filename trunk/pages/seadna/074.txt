sgannraḋ. Fé ḋeire do ṫáinig sgamal an ngealaiġ,
agus do cuireaḋ an ṁealḃóg ’na rioċt féin. Ba
ṁór an ḟuasgailt é. Ġaḃ Micil a ḃuiḋċas le Dia go
dúṫraċtaċ, ná bíoḋ eagla ort, agus ní foláir nó do
ṫuit sáṁ-ċodlaḋ le n-a linn sin air, mar isé ceud rud
eile a ṫug sé fé ndeara ’ná an ġrian ag taiṫneaṁ ar
an mealḃóig i n-inead na gealaiġe, an obair ar siúḃal
’na ṫímpal, bog-ḟeaduíol na ḃfear, mion-ḃuillí
na gcasúr mbeag, agus tarang agus fásgaḋ an tsnáṫa
ċéaraiġ. D’ḟéaċ sé anonn ar inead Ṡéadna. Ḃí
Séadna féin ann, agus é ag obair ċóṁ dian ċóṁ
díċealaċ agus dá mba ná béaḋ cuid na h-oíḋċe aige
go dtí go mbéaḋ an ḃróg san díolta.

D’éiriġ Micil agus d’ḟeuċ sé anonn ar a ṡuiḋċán
féin.

“A Ṁiċíl,” arsa Séadna, “eiriġ-se aḃaile agus
iṫ rud éigin agus codail greas eile. Tá páġ an lae indiu
tuillte agat tar éis na h-oíḋċe. Ní gáḋ ḋuit teaċt
ċun oibre go dtí maidin amáireaċ.”

Le linn na cainte sin do ráḋ ḋó, d’ḟeuċ sé ar
Ṁicil, agus d’á ṁéid codlaḋ a ḃí i súiliḃ
Ṁicil, ṫug sé fé ndeara an ḟeuċaint. D’ḟeuċ sé
deiċ mbliaġna níos sine ’ná mar ’ḟeuċ sé indé
roiṁe sin. Ċomáin Micil leis aḃaile. Aċ níor sgar an
ḟeuċaint úd le n-a ċuiṁne.

“Tá buairt ṁí-ċuíḃsaċ éigin air,” ar seisean i
n’aigne féin. “Ní mór dom é innsint dom’ ṁáṫair,
agus a ċur ’na cóṁairle cad is ceart a ḋéanaṁ.”

Ṫáinig sé go dtí an tiġ, aċ má ṫáinig, ní
raiḃ tásg na tuairisg a ṁáṫar ann roimis. Ní raiḃ
críosdaíḋe an Luain ann. Do ċuardaiġ sé mór-ṫímpal
an tíġe. Do ġlaoiḋ sé uirṫi. Ní raiḃ maiṫ ḋó ann.

“Ó, ṁais’! Ó, ṁais’! Ó, ṁais’!” ar seisean.
