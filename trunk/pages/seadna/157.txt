“Conus san?” arsa Séadna.

“Do réir mar ṫuigim an sgéal,” arsa Cormac, “is
ċúgat-sa is mó a ḃí sé, agus seo mar a ċeap sé teaċ
ort, dá ruiṫeaḋ leis. Nuair ḃéaḋ gnó an aonaiġ
críoċnuiġṫe aige d’ imṫeóċaḋ sé féin agus Saḋḃ
síos go dtí baile mór. D’ḟágfaḋ sé an triúr eile
i mbun na gcapall ’ġá mbreiṫ leó go mbuailfeaḋ cuid
d’á n-aicme féin úmpa ar an slíġ agus go nglacfaidís
uaṫa iad le cur ar aontaíḋiḃ eile d’á ndíol. Nuair
ṡroisfeaḋ sé an ċaṫair ṫiocfaḋ sé i láṫair
an ḃreiṫiṁ agus ḋearḃóċaḋ sé ortsa an ḃeart
a ḃí déanta aige féin, gur agat a ḃí an t-airgead
bréagaċ agus gur tú a ḃí ag ceannaċ na gcapall do’n
ríġ, mar ’ḋ eaḋ, agus ná raiḃ de ġnó aige féin
sa n-áit aċ ċun an ċleaṁnais do ḋéanaṁ agus ċun a
ṁná do ṫaḃairt leis. Ansan, nuair a ḃéaḋ a ṫoil
imearṫa aige ort-sa agus an ċnáib ar do ṁuineál aige do
ṗósfaḋ sé Saḋḃ, agus féuċ ansan cé a déarfaḋ gur
ḃiṫeaṁnaċ é! Níor ró ḋeacair dó an sgéal do ċur
’na luí ar ṁuíntir na caṫraċ nuair do ’neósfaḋ
sé ḋóiḃ a luíġead airgead a ḃí agat-sa tá beagán
aimsire ó ṡin ann agus méid do ṡaiḋḃris anois.”

“Ní dúḃairt aoinne riaṁ go ḃfuair sé airgead bréagaċ
uaim,” arsa Séadna.

“Ní lúġa ’ná ’fuair,” arsa Cormac. “Nuair a
h-innseaḋ dóṁ-sa gur tú ṫug an cíos do’n ḃaintreaċ
an lá úd fadó, do ṫrialas an uile ṗíosa ḋe agus ḃí
sé go léir ċóṁ dílis agus dá mba amaċ ó ċeártain
an ríġ féin do ṫiocfaḋ sé an ṁaidion ċéadna.”

“Is dóċa,” arsa Séadna, “dá mbéaḋ sé bréagaċ go
raċaḋ an sgéal dian orm;” agus ċuir sé smuta gáire as.

“Níor ḃaoġal duit aon sgéal do ḋul dian ort
