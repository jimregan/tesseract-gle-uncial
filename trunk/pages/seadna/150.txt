Cáit. – Ciacu clú, a Ġobnait, clú na macántaċta nó
clú na diablaḋeaċta?

Gobnait. – Maiṫ an áit go raḃais, a Ċáit. Creidim go
raiḃ an dá ċlú aige ag imṫeaċt dó.

Nóra. – Ní ḟeadar, a Ṗeig, an raiḃ aon tsúil
go dtiocfaḋ an duine uasal ṫar n-ais ċun airgid ċirt
do ṫaḃairt dos na daoiniḃ gur ṫug sé an t-airgead
bréagaċ dóiḃ.

Peig. – Is eagal liom, a Nóra, dá dtigeaḋ, go ndéarfaḋ
na daoine céadna san go raiḃ sé ċóṁ mór ar buile agus
a ċeapadar Saḋḃ féin do ḃeiṫ.

Gobnait. – Ṁuise, a Ṗeig, naċ breáġ bog réiḋ
a ḋéinean Nóra iaraċt ḃeag magaiḋ fúinn! “Ní
ḟeadar an raiḃ aon tsúil go dtiocfaḋ sé ṫar n-ais,”
ar sise, ċóṁ maiṫ agus dá mbéaḋ aon ḃlúire d’á
ṁearḃall uirṫi ná raiḃ aon tsúil i n-aon ċor le
n-a leiṫéid.

Nóra. – Ó, am briaṫar ’s ambasa, a Ġobnait, agus gan
droċ níḋ ar ṁ’anam, gur de ċroíḋe ḋáiríriḃ
atáim, feuċ! Sidé atá orm. Do ḋéin Míċeál Réamoinn
airgead le diablaiḋeaċt de licíníḃ slinne agus ṫug
sé do ṁnaoi an taḃairne iad ċun a hata ḋ’ḟáġail
uaiṫi. Ní raiḃ sé sásta, áṁ, i n-a aigne gan teaċt
airís i gcionn seaċtṁaine agus airgead dleaġṫaċ
do ṫaḃairt ċuici, agus ní raiḃ aon iongnaḋ ’na
ṫaoḃ air féin ná ar aoinne eile. Aċ dá ḃfillfeaḋ
an duine uasal úd agus airgead fírinneaċ do ṫaḃairt dos
na daoiniḃ gur ṫug sé an t-airgead bréagaċ dóiḃ,
déarfaidís go raiḃ sé ċoṁ mór as a ċéill agus a
ċeapadar Saḋḃ do ḃeiṫ. Siné atá orm.

Peig. – Sdó’ feuċ, a Nóra, tá so de ḋeifríġeaċt idir
