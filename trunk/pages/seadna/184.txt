“Ní ḟeadar ’n tsaoġal, a Ḋiarmuid,” arsa ’n
sagart. “Is dóċa go ’neósfaiḋ an aimsir, agus naċ
fada go dtí san. Ní’l aon sgéalaiḋe is fearr ’ná an
aimsir. Ní ḃéaḋ aon iongnaḋ orm féin dá dtuiteaḋ
amaċ go mbéaḋ beann-láṁa de’n ḟírinne ann, mar
ráfla.”

“Airiú, a Aṫair an ċroíḋe ’stiġ,” arsa Diarmuid,
“cad é sin agat d’á ráḋ! Ní’l aon ḃeirt sa
ṗaróiste is neaṁ-oireaṁnaíġe d’á ċéile ’ná an
ḃeirt. Ḋéanfaḋ Saḋḃ an gnó go maiṫ, b’ḟéidir,
dá mbéaḋ sí pósta ag fear réiḋ daingean stuama de
ṡaġas Ṡéadna ṫuas ansan. B’ḟéidir go ndéanfaḋ
Cormac an gnó go maiṫ dá mbéaḋ sé pósta le mnaoi éigin
ċiúin ḟadaraḋnaċ, do ṫaḃarfaḋ a ṡlíġ féin
dó ar gaċ aon tsaġas cuma. Aċ an ḃeirt sin! Má póstar
iad béiḋ sé n-a ċogaḋ ḋearg acu an dá lá ’s ’n
ḟaid a ṁairfid.”

“Ní ḟeadar ’n tsaoġal, a Ḋiarmuid,” arsa ’n
sagart. “Is aṁlaiḋ mar atá an sgéal, ní h-é mo
ṫuairim-se ’ná go mb’ḟéidir go mbéaḋ an saoġal
níos fearr ’ná san acu. Fear stuacaċ ceann-dána iseaḋ
Cormac gan aṁras. Ní deirim go maiṫfeaḋ sise puínn
dó. Ar a ṡon san agus uile, – an dtuigean tú mé? –
b’ḟéidir dá mbéidís pósta go dtuitfeaḋ amaċ gur
fearr a réiḋteóċaḋ an ḃeirt le ċéile ’ná mar
a réiḋteóċaḋ aoinne de’n ḃeirt le duine eile. Do
ċonac a leiṫéid ċeana.”

“Do ċonaicís a lán, a Aṫair, gan daḃt ar doṁan aċ
ní’l aiṫne ċeart agat ar Ṡaḋḃ. Ní dóṁ-sa is
ceart a ráḋ; aċ ní h-aon ṁaiṫ a ráḋ aċ an ceart,
agus isí an ḟírinne is fearr. Ní dóiċ liom go ḃfuil
an fear san beó indiu ar ṫalaṁ tirim na h-Éirean do
ḃainfeaḋ ceart de Ṡaḋḃ.”

“Ar an dtaoḃ amuiċ d’aon ḟear aṁáin, ní dóiċ
liom go ḃfuil,” arsa ’n sagart. “Agus rud eile atá
