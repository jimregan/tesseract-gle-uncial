ḃfear is saiḋḃre sa Ṁúṁain nó b’ḟéidir i
n-Éirinn. ‘Agus,’ ar siad, ‘tá órduġaḋ ó’n ríġ,
congnaṁ fear do ġléasaḋ láiṫreaċ agus imṫeaċt
agus breiṫ ar Ṡéadna úd, pé h-é féin, agus é a
ṫaḃairt ċun láṁa anso gaḃṫa.’ ‘Cá ḃfuil
an fear d’inis an sgéal san?’ arsa mise. ‘Tá sé anso
istiġ,’ ar siad. Ċuaḋmair isteaċ. Ní raiḃ a ṫuairisg
ann. Do riṫeadar anonn ’s anall ’ġá ċuardaċ. Ní
raiḃ sé le fáġail aċ mar ṡloigfeaḋ an talaṁ
é. ‘Cá ḃfuil an triúr eile?’ arsa mise. ‘Istiġ sa
ċarcair,’ ar siad. ‘Feiceam iad agus ceistiġeam iad,’
arsa mise. Ċuaḋmair isteaċ agus ċeistiġeamair iad, gaċ
fear díoḃ fé leiṫ. Ḃíodar ar aon ḟocal aṁáin sa
méid seo. Go raiḃ an t-airgead bréagaċ d’á ḋéanaṁ
i n-áit éigin sa ċaṫair. Ná raiḃ fios na h-áite ag
aoinne acu féin. Go raiḃ coróinn fé’n bpúnt acu d’á
ḟáġail as an airgead do ċur amaċ ar aontaíḋiḃ agus ar
ṁargaíḋiḃ. Gur le mangaireaċt do ṁaireadar go dtí gur
ṫeangḃaiġ an obair seo leó. Gurab aṁlaiḋ do cuirtí
an t-airgead bréagaċ ċúca go h-áit a gcóṁnuiġṫe. Ná
feacadar riaṁ an áit ’na mbítí ’ġá ḋéanaṁ ’ná
an t-é ḃí ina ċeann ar an ngnó.

“Ní ḟeacaís riaṁ aċ an iongnaḋ ċroíḋe a
ḃí ar ṁuíntir an ríġ nuair ḋ’airiġeadar an méid
sin. Ansan d’innseas-sa ḋóiḃ conus ċuiris-se i ndiaiġ
na mbiṫeaṁnaċ mé, agus ċuireas ar a súiliḃ dóiḃ
conus, mura mbéaḋ tusa, nár ḃ’ḟéidir teaċt suas
leó i n-aon ċor.

“Amáireaċ a ḃí ċúgainn b’éigean dom dul i láṫair
an ḃreiṫiṁ agus an sgéal d’innsint tríd síos
dó. Ansan do daoraḋ iad ċun a gcroċta mar ġeall ar an
ngníoṁ ḃí déanta acu agus é a ḋéanaṁ fé ainim an
ríġ. Agus do ceapaḋ luċt braṫ agus cuireaḋ amaċ iad
ins na ċúig árdaiḃ feuċaint an ḃféadfaidís teaċt
