sleaṁain iad leacaċa an tíġe ṁóir.” Is maiṫ an dá
ṡean-ḟocal iad agus is mairg ná coimeádfaḋ i n-a aigne
iad go cruinn.’

“‘Ní baoġal duit,’ ar sise. ‘Ní’l uaim aċ go
gcurfaí mé am’ ṡeasaṁ i láṫair an ríġ agus go
dtaḃarfaí cead cainte ḋom. Ní’l agam le ráḋ leis
aċ go dtáinig duine uasal go tiġ m’aṫar sa Ṁuṁain;
gur ṫaisbeáin sé fáinne an ríġ ḋom. Gur leig sé air
gur ag ceannaċ capall do’n ríġ a ḃí sé; gur ċeannuiġ
sé iad i n-ainim an ríġ; gur leig sé air liom-sa ná raiḃ
oiread airgid aige agus a ḋíolfaḋ as a raiḃ ceannuiġṫe
aige agus dá dtugainn-se trí ċéad púnt ar iasaċt dó,
i n-ainim an ríġ, ar feaḋ raint laeṫanta go mbéaḋ
comaoin agam d’á ċur ar an ríġ agus ná raċaḋ san gan
innsint dó, gur ṫugas mo ṫrí ċéad púnt do’n duine
uasal san i n-ainim an ríġ; gur ḟág san mé féin agus
m’ aṫair beó boċt, mura ḃfuil sé ar ċumas an ríġ
leiġeas do ḋéanaṁ ar an olc do déineaḋ i n-a ainim.’

“‘Tá go maiṫ,’ arsa Cormac, ‘ná h-inis d’aoinne
beó an níḋ seo atá ar aigne agat. Nuair a ḃéiḋ do
sgéal innste agat abair leis an ríġ go n-aiṫneóċṫá
an Síogaiḋe dá ḃfaġṫá raḋarc air, agus dá mb’
é toil a onóra congnaṁ fear do ċur leat go raġfá ar a
lorg agus go dtaḃarfá ċun láṁa é.’

“‘D’aiṫneóċainn ceann an ċuirpṫiġ,’ ar sise,
‘dá mbéaḋ sé ar feaḋ ċeiṫre h-uaire fiċid d’á
ḃeiriuġaḋ i gcorcán praisge, agus bainfead-sa an forcamás
de, geallaim ḋuit é.’

“D’imṫiġ Cormac agus fuair sé lóisdín di. D’imṫiġ
sé ansan agus do laḃair sé leis an ḃfear a ḃí ’na
ċeann ar ṫeaġlaċ an ríġ. Ḃí aiṫne aige orṫa
go léir.


