ġluais sé ṫarm amaċ agus ṫug sé aġaiḋ ar an sprid. Le
n-a linn sin do ċonac splannc lasraċ, agus láiṫreaċ ’na
ḋiaiġ san do ċonac Séadna ar an áit agus é ’na aonar.

“‘’Seaḋ, a Ṁáire,’ ar seisean, ‘do ċuaḋais
as go maiṫ anoċt. Do ċonac ag gaḃáil i leiṫ ṫú,
agus ḃí iongnaḋ orm cad do ḃeir amuiċ ċóṁ déanaċ
ṫú. Do leanas ṫú le h-eagla na h-áite seo. Téanam ort
anois go seólad isteaċ aḃaile ṫú.’

“Ní raiḃ ionam laḃairt, agus is ar éigin a ḃí ionam
siúḃal. Níor sgar sé liom ċun gur ḟág sé ṡiar ag
dorus m’aṫar mé. Ó’n lá san go dtí an lá atá indiú
ann níor airiġ aoinne, óg nó aosda, focal amaċ as a ḃeul
mar ġeall ar an ngnó. Ar maidin lar na ṁáireaċ, do fuaraḋ
ag an gcrosaire, mar déarfá, oiread mo ḋoirn de ċnapóig
glóṫaiġe agus sgian ċoise duiḃe sáiṫte inte. Agus ní
deirim go ḃfeacaiḋ aoinne Seáġan na Gealaiġe ó ṡin ins
an áit. Ċeapas gur ṁór an obair do Ṡéadna a anam féin do
ċur sa ċontaḃairt sin ar mo ṡon-sa, agus ṫáinig uraim
ṁór agam dó. Go deiṁin, a Ṡioḃán, ní ḟéadfainn
a innsint duit cad é an ċuma ’na raiḃ m’aigne ó’n
oíḋċe sin go dtí an lá úd a ċuaiḋ sé siar ’ġá
innsint dom go raiḃ ceangal éigin idir é féin agus Dia,
agus nár ḃ’ḟéidir dó pósaḋ. Ṫuigeas ansan gur
ḋóċa gur ḃ’é an ceangal san a ṫug an buaiḋ ḋó ar
an sprid. D’airiġinn riaṁ, daoine a ḃíoḋ taḃarṫa
suas mar sin ar fad do Ḋia, go mbíoḋ buaiḋ acu ar an
Annsprid. Nuair a inis sé ḋom go raiḃ ceangal i láṫair
Dé air gan pósaḋ ċoíḋċe, do ġlacas i láṫair Dé an
ceangal céadna. Agus feuċ, a Ṡioḃán; ní túisge a ġlacas
’ná ċeapas gur sgar pé droċ níḋ a ḃí am’ aigne
liom ar an neómat san. Ċonaicís féin an ċuma i n-a raḃas
