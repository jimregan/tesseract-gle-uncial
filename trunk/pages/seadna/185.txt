air,” ar seisean, “ní’l an ḃean san beó indiu ar
ṫalaṁ tirim na h-Éirean, ná dá n-abrainn sa náisiún
is giorra ḋi, do ḃainfiḋ ceart de Ċormac mura mbainiḋ
Saḋḃ ceart dé, rud a ḃainfiḋ. Bain an ċluas díom
mura mbainiḋ!”

“Andaiġ, a Aṫair,” arsa Diarmuid, “ba ḋóiċ le duine
ar an gcuma ’na laḃran tú go ḃfeicean tú fírinne nó
bunús éigin sa ráfla so.”

“Sdó, tá bun agus bárr an sgéil ċóṁ cruinn sin ag na
cairéiríḋiḃ agus iad go léir ċóṁ mór san ar aon
ḟocal aṁáin i n-a innsint, is deacair a ráḋ ná go
ḃfuil fírinne éigin ann,” arsa ’n sagart.

“Ní raiḃ aon ċoinne riaṁ agam go dtuitfeaḋ a
leiṫéid amaċ,” arsa Diarmuid. “Ċeapas ná pósfaḋ
Saḋḃ é aċ oiread agus a ḃáṫfaḋ sí í féin, agus
ċeapas ná feuċfaḋ seisean ar an dtaoḃ de’n ḃóṫar
’na mbéaḋ Saḋḃ, dá mba ná béaḋ i n-Éirinn aċ
í. Isé rud d’airiġinn aici go minic d’á ráḋ, ná
raiḃ aon ḟear i n-Éirinn ba lúġa uirṫi ’ná é, agus
ná raiḃ aon ḟear i n-Éirinn ba ġráinne ’ná é. Má
tá an ḃeirt pósta do ḃuaiḋ sé ar a ḃfeaca riaṁ.”

“B’ḟéidir,” arsa ’n sagart, “má fuair sí an
ċreideaṁaint seo go léir, fé mar a deirtear, ó ṁuíntir
an ríġ agus ó’n ríġ féin tré a ḟeaḃas do ḋéin
sí an ḃeart agus tógáilt do ċur ar an mbiṫeaṁnaċ
úd, agus má fuair sí sé ċéad púnt mar ṫuarasdal as, go
ndéarfaḋ Cormac leis féin gur ḃ’ḟiú ḋó feuċaint
ar an dtaoḃ de’n ḃóṫar ’na mbéaḋ sí agus gur
ṁó b’ḟiú ḋó feuċaint ar an dtaoḃ san ’ná ar
an dtaoḃ eile. Agus b’ḟéidir nuair a ċífeaḋ Saḋḃ
Cormac ar an aigne sin nár ċuid ba lúġa ’ná a ḟonn do
ḃéaḋ uirṫi a ráḋ ’na h-aigne féin go ḃfuil fir
le fáġail atá níos gráinne ’ná é.”


