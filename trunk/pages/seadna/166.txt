“A Ḋónaill, a ṁic ó,” arsa an t-aṫair,
“brostaiġ agus taḃair ‘baċall’ ar ḋuine éigin
sul a’ dtaḃarfaí ort é.” B’ ṡin é a úrḋálta
ag Cormac. Ċeap sé ná raiḃ aon tslíġ b’ḟearr ’na
raċaḋ sé féin ó ainim an ḃiṫeaṁnaiġ do ṫaḃairt
air ’ná é féin do ṫaḃairt ainime an ḃiṫeaṁnaiġ
ar ḋuine éigin eile.

Síle. – Agus dar ndóiċ, a Ṗeig, ní ṡaorfaḋ san
é. Ná féadfaí é a ṫaḃairt air féin ’na ḋiaiġ san
ċóṁ maiṫ agus dá mba ná taḃarfaḋ sé ar aoinne é?

Peig. – Is dóċa gur ṁór an níḋ leis tusaċ do ḃeiṫ
aige féin ar an sgéal, an ċéad urċur do ḃeiṫ aige, gan
ḃeiṫ ṫíos ar an gcéad ḃearnain. Agus cad déarfaḋ na
daoine aċ nár ḃ’ḟoláir nó nár ġáḋ ḋó féin aon
eagla do ḃeiṫ aige roimis an ainim, óir, dá mba ġáḋ,
go seaċnóċaḋ sé tráċt air.

Cáit. – Is dóċa gur ḃ’ ṡiné an úrḋálta ag
Donċaḋ beag nuair a ġoid sé sgian Ṡéamuis. Ní raiḃ
aoinne ba ġéire ag cuardaċ ’ná é féin agus í istiġ
’na ṗóca aige, an spreallairín!

Síle. – Conus a fuaraḋ í, a Ċáit?

Cáit. – Mise a ṫug fé ndeara í sa ṗóca. Ḃí an póca
ar sileaḋ lasmuiċ dá ċasóig aige, mar ḃéaḋ máilín
na bpiast. Ḃuaileas-sa mo láṁ ar an máilín agus ḃí
an sgian istiġ ann.

Síle. – An fear boċt! Is tú a ḃain an ṗreab as.

Cáit. – Abair é! D’iompuiġ a liṫ ann agus ċrom sé
ar ġol.

Síle. – Ar díbreaḋ é?

Cáit. – Níor díbreaḋ. Do ċosain Neill é. Dúḃairt
sí gurb aṁlaiḋ a ċuir duine éigin an sgian sa ṗóca a
gan ḟios dó, mar spórt, agus dúḃairt mo ḋaid go raiḃ
an ceart aici.


