
CAIBIDIOL A TRÍDEUG.

Síle. – Agus cogar, a Ṗeig; naċ deas a ḋéin Máire
Ġearra é tar éis an tsaoġail!

Peig. – Airiú, cad a ḋéin sí, a Ṡíle?

Síle. – Ġeall sí do Ṡéadna go gcoimeádfaḋ sí a rún,
agus níor ċoimeád. Ṫug sí do Ṡioḃán é, agus ní
raiḃ aon ċeart aici é ṫaḃairt d’aoinne. Ḃí sé
ċóṁ ceangailte uirṫi é ċoimeád agus ḃéaḋ sé ar
ṡagart an rún a ġeoḃaḋ sé i ḃfaoisdin a ċoimeád.

Peig. – Is dóċa, a Ṡíle, gur mar ṁaiṫe le Séadna
ṫug sí an rún do Ṡioḃán, i dtreó gur ṁóide an
uraim a ḃéaḋ ag Sioḃán dó.

Síle. – ’Seaḋ go díreaċ! Ní h-eaḋ, ṁaise, aċ mar
ṁaiṫe léi féin. Nuair ḋ’imṫiġ an measgán mearaiḋe
úd d’á h-aigne, ṫáinig náire uirṫi a ráḋ gur ċuir
sí Sioḃán ag triall ar Ṡéadna ’ġá iaraiḋ air í
ṗósaḋ, agus níor ḃ’ḟoláir léi an sgeul go léir
d’innsint ansan do Ṡioḃán, i dtreó ná béaḋ aon
ṁilleán ag Sioḃán uirṫi.

Peig. – Agus dar ndóiġ, a Ṡíle, má’s ċuige sin a
ḋéin sí é, is dóċa ná béaḋ aon ṁilleán ag Séadna
féin uirṫi ’na ṫaoḃ.

Síle. – D’inis sé ḋí fé rún é. Cad é an tairḃe
rún mura gcoimeádfar é? Ḃí sé ceart aici an sgeul
d’ḟágáil mar a ḃí sé, agus gan a ṫuille cainte
ḋéanaṁ mar ġeall air le h-aoinne beó. Ní ḃéaḋ aon
ṁilleán ag Séadna uirṫi, an eaḋ? Tá go breaġ! Ní mar
sin is ceart rún a ċoimeád. Fágaim le h-uaḋaċt, a Ṗeig,
nár ċeapas go ’neósaḋ sí do Ṡioḃán féin é.


