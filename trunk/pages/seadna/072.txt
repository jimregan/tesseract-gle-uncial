
CAIBIDIOL A NAOI.

Peig. – Níor ḟill Séadna an lá san, agus níor ḟill
sé an oíḋċe sin.

D’ḟan Micil i ḃfeiġil na h-áite. Is air a ḃí an
iongnaḋ nuair a fuair sé ná raiḃ Séadna ag teaċt. Ṫug
sé an oíḋċe ’sa ċaṫaoir ṡúgáin. Ċeap sé ó
am go h-am go mbéaḋ Séadna ċuige an dorus isteaċ. Trí
huaire do ṗreab sé ’na ṡuiḋe agus ċuaiḋ sé
go dorus. D’airiġ sé ciscéim duine, dar leis féin,
gaċ uair díoḃ, agus ṫaḃarfaḋ sé an leaḃar gur
ḃ’é Séadna a ḃí ann. An uair ḋeirineaċ díoḃ,
ċeap sé go ḃfeacaiḋ sé Séadna féin ag déanaṁ ar
an ndorus, agus do ḃog sé a ḃeul ċun laḃarṫa leis,
aċ nuair ḋ’ḟeuċ sé níos cruinne ní raiḃ aoinne
ann. Níor ċuaiḋ sé go dorus a ṫuille. D’ḟan sé sa
ċaṫaoir i n-aice na teine. Ċuir sé fód móna sios anois
agus airís. Ḃí sé ansan faid gaċ n-ḟaid. Ċeap e nár
ḃ’ḟéidir aon oíḋċe ḃeiṫ ċóṁ fada. Do ḃí
uaigneas agus criṫ-eagla air agus faitċíos, agus níor ḟág
san é gan múisiún codlata ḃeiṫ air ó am go h-am. Do
ṫuit múisiún díoḃ air ba ṫruime ’ná a ċéile, agus
do ċonaic sé lán an tíġe de ḋaoiniḃ beaga duḃa ’na
ṫímpal, agus iad go léir ar a ṫí, agus aon duine uasal
aṁáin ann agus é ’ġá ċosaint orṫa. Do ṡleaṁnuiġ
duine acu isteaċ ar an dtaoḃ ṫiar de’n duine uasal agus
ṫug sé foḃa fé Ṁicil, agus a ḟiacla noċtaiṫe aige.

Do ṗreab Micil as a ċodlaḋ. Ḃí oiread fraoċáin ins
gaċ braon alluis a ḃí leis, agus é ar baill-ċriṫ.

“A Ṁuire na ḃfeart,” ar seisean, “cad a ḋéanfad? Nó
cad d’imṫiġ ar an oíḋċe go ḃfuil sí
