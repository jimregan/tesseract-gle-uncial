láiṫreaċ go ḃfuil beirṫe air agus gan fir ḃoċta do
ḃeiṫ ’ġá marḃaḋ féin níos sia ag ruiṫ ’na
ḋiaiġ, agus gan é ann le fáġail.’

“‘Go réiḋ, a ḃáille,’ arsa ’n ríġ, ‘ní deirim
ná go ḃfuil iaraċt de ḋearṁad ort.’

“‘Ó, ní’l, a ríġ,’ arsa Cormac.

“‘Measaim,’ arsa ’n ríġ, ‘go ḃfuil, mar ní
h-ort ata an t-aer agus an talaṁ do ċoimeád gan tuitim ar
a ċéile.’

“Do ġáireadar na h-uaisle go léir. D’ḟeuċ Cormac ’na
ṫímpal orṫa agus do leaṫ a ḃéal air agus ṫáinig
bior ar a ṡúiliḃ, mar ní ḟeidir sé cad do ċuir ag
gáiríḋe iad.

“Ansan do ġlaoiḋ an ríġ ċuige ar Ṡaḋḃ agus ceistiġ
sé í agus ḃailiġ sé uaiṫi fios bunús an sgéil ó
ṫusaċ go deireaḋ, idir ċleaṁnas agus geallaṁaint
ṗósta agus iasaċt airgid agus uile. Agus Síogaiḋe ansúd
gaḃṫa ag éisteaċt leó agus fear na tuaġa laistiar dé.

“Nuair ḃí a sgéal críoċnuiġṫe ag Saḋḃ do ṫaraing
sí as a póca cuid de’n airgead ḃréagaċ agus ṫug sí
do’n ríġ é. D’ḟeuċ sé air go géar. Ansan do ġlaoiḋ
sé ar ċeann airm na caṫraċ a ḃí ’na ṡeasaṁ ṫíos
ag an ndorus. Ṫáinig sé ainíos.

“‘Conus do ṫárla,’ arsa ’n ríġ, ‘gur rugaḋ ar
ṫriúr acu agus gur imṫiġ an ceaṫraṁaḋ duine?’

“‘Siné ḃí a’m ḋallaḋ, a ríġ,’ ar
seisean. ‘Aċ tuigim anois é. Siné ansan,’ ar seisean,
ag síneaḋ a ṁéire ċun Síogaiḋe, ‘an fear a
ḋearḃuiġ ar an dtriúr.’ Do ġluais osna ċléiḃ ó n-a
raiḃ láiṫreaċ nuair ḋ’airiġeadar an méid sin. ‘Do
ḋearḃuiġ sé leis,’ arsa ’n ceann airm, ‘gur ḃ’é
duine a ḃí ag déanaṁ an airgid ḃréagaiġ ’ná fear
a ċóṁnuiġean sa Ṁúṁain
