
CAIBIDIOL A DÓḊEUG.

Nóra. – Cogar, a Ṗeig; dar ndóiġ ní raiḃ ceangal ar
Ṡéadna gan pósaḋ.

Peig. – Is dóċa, a Nóra, go raiḃ ceangal air gan an
éagcóir a ḋéanaṁ.

Nóra. – Ní h-é sin a ṫuig Máire Ġearra uaiḋ, aċ go
raiḃ ceangal fé leiṫ i láṫair Dé air, mar ḃéaḋ
móid mná riaġalta nó bráṫar.

Peig. – Cá ḃfios duit-se ná ḋóṁ-sa ná gur ċuir sé
móid nó ceangal de’n tsórd san air féin sul a ndeaċaiḋ
sé ċun cainte léi an lá úd?

Nóra. – Is mar sin a ṫuig Máire an sgeul, pé i n-Éirinn
é.

Peig. – Tá an ceart agat, a Nóra.

Ḃí sí ag caint le máṫair Ṁicil cúpla lá ’na ḋiaiġ
san, agus seo mar adúḃairt sí léi: –

“A Ṡioḃán,” ar sise, “naċ mór an iongnaḋ nár inis
Séadna ḋuit an lá fé ḋeire go raiḃ sé ’na Ċéile
Dé, agus gan ḃeiṫ ’ġár gcur amú’ mar a ḃí?”

Síle. – Cad é an rud Céile Dé, a Ṗeig? Dar ndóiġ ní
ḟéadfaḋ duine ḃeiṫ ’na ċéile ag Dia, – molaḋ
’s buiḋċas leis!

Cáit. – Ó, go deiṁin, a Ṗeig, d’airiġeas mo
ḋaid mór ’ġá ráḋ go raiḃ daoine ann fadó, agus
ná pósfaidís aon ḃean, mar go mbídís pósta ag Dia na
glóire féin; agus siné ainm a ṫug sé orṫa, Céile Dé.

Síle. – Airiú, molaḋ go deó le Dia! conus a ḟéadfaidís
ḃeiṫ pósta mar sin? Dar ndóiġ ní pósaḋ é sin.


