gaḃáil amaċ dóiḃ. Nuair a ḃíoḋ raint capall
ceannuiġṫe acu agus díolta asta, agus iad féin agus
a ngiollaí curṫa ar bóṫar acu, d’ḟillidís agus
ḃeiridís tuille den ór leó, agus ċeannuiġdís tuille. Fé
ḋeire ḃí an bosca folaṁ. Nuair a ḃíodar ag díol as an
raint déanaċ, ḃí trí ċéad púnt i n-easnaṁ orṫa. Ní
raiḃ sé oireaṁnaċ agam-sa, aċ ḃí sé ag Saḋḃ,
agus ṫug sí ḋóiḃ é ar iasaċt go dtí go mbeidís go
léir i ḃfoċair a ċéile sa ḃaile ṁór.”

“A Ṁiċíl,” arsa Séadna, “glaoiḋ ar an mbáille
ċúgam. Tá sé ar an aonaċ.”

“Siné ṫuas é,” arsa Micil, “ag caint le Seáġan Bolg
ua Dála. Beiḋ sé anuas ċúgat láiṫreaċ agam.”

Ṫáinig an báille.

“An ’mó fear agat?” arsa Séadna.

“Ní’l aċ fear agus fiċe,” arsa an báille.

“Cruinniġ iad láiṫreaċ tímpal tíġe Ḋiarmud’
Léiṫ,” arsa Séadna. Tá ceaṫrar biṫeaṁnaċ ann agus
tá an t-aonaċ creaċta acu.”

Ċuir an báille fead as agus ṗreab sé ċun siúḃail. Is
beag ná gur ṫuit Diarmaid.

“Is fearra ḋuit gan dul fé ḋéin an tíġe go fóil,”
arsa Séadna. “Ní’l siad súd gan arm faoḃair, agus má
ṫéiḋean an sgéal dian orṫa béiḋ fuil acu. Fág fé
Ċormac iad. Tá cleas ar an mbata draiġin úd aige a ḃain
fear láidir d’á ḃonnaiḃ go minic.”

“Cá ḃfios duit an biṫeaṁnaiġ iad?” arsa Diarmuid.

“Sean-aiṫne ḃeiṫ agam ar ḋuine acu. An fear úd a
ḃí le Saḋḃ ag siúl an aonaiġ ó ċianaiḃ, ṫáinig
sé ag lorg airgid ar iasaċt ċúgam tá raint bliaġanta ó
ṡin ann. Nuair a eitiġeas an t-airgead air, dúḃairt sé
go raiḃ ocras air. Níor ċreideas focal uaiḋ, agus ḃí
a ḟios aige nár ċreideas. Do leig sé air ó ċianaiḃ
