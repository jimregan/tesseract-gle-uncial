uaim-se,” arsa Cormac, “an ḟaid ná raiḃ aon éagcóir
agat d’á ḋéanaṁ.” Ṫarla le n-a linn sin gur ḟeuċ
sé idir an dá ṡúil ar Ṡéadna, agus má ḟeuċ do stad.

Síle. – Cad ’na ṫaoḃ dó stad, a Ṗeig? Ba ḋóiċ
liom, pé duine go gcuirfeaḋ an ḟeuċaint úd Ṡéadna
sgeón ann, ná ná cuirfeaḋ, gur ḋeacair di aon ġeit do
ḃaint a’ Cormac an Ċaincín. Gaḃaim-se orm dá mb’ é
Seáġan an Aonaiġ a ḃéaḋ ann naċ baoġal go mbainfí
aon ġeit as. Ní bainfí aċ oiread agus a bainfí a’ cráin
ṁuice dá mbéaḋ sí ann.

Peig. – Sdó, is aṁlaiḋ mar ḃí an sgéal ag Cormac,
ḃí rún gránda ag Séadna air. Tamall beag tar éis an lae
úd a ṫáinig sé ag éileaṁ sealḃa ar an mbaintriġ do
fuair Séadna amaċ cúrsaí na breibe agus ḃí a ḟios
ag Cormac go ḃfuair. Do ṫeip air a aigne do ċur ċun
suaiṁnis ná an oíḋċe do ċodlaḋ go dtí gur ṫáinig
sé ċun cainte le Séadna agus gur iar sé air gan gearán
do ċur isteaċ air. Dúḃairt Séadna ná déanfaḋ dá
ngeallfaḋ Cormac dó gan breab do ġlacaḋ airís. Rud a
ġeall go fonnṁar.

Síle. – Andaiġ ba ḋána an t-éadan a ḃí air. “Níor
ḃaoġal duit mise an ḟaid ná raiḃ aon éagcóir agat
d’á ḋéanaṁ.” Níor ḃ’iongnaḋ gur baineaḋ geit
as. Dá mbéaḋ fios an méid sin ag Saḋḃ do ṫuigfeaḋ
sí cad é an greim a ḃí ag Séadna air.

Peig. – Ḃí an greim sin aige air go daingean, agus ḃí a
rian air, ní raiḃ aige aċ bagairt air ċun é a ṫiomáint
ar siúl, pé bog cruaiḋ an gnó, pé moċ déanaċ an tráṫ,
pé fliuċ fuar an uain.

“An dóiċ leat an ḃfuil aon tseans go mbéarfar air?”
arsa Séadna.

“Táṫar ’na ḋiaiġ go teiṫ ar aon ċuma,” arsa
Cormac.
