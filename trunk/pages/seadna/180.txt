
CAIBIDIOL A H-AON A’S FIĊE.

Peig. – Pé rud a ḃain an tsúil as an mnaoi a ṫáinig ċun
Diarmuda ḃí sí ar leaṫ-ṡúil. Agus má ḃí an tsúil
léi a ḃí imṫiġṫe ċóṁ níṁneaċ leis an súil a
ḃí aici ba ṁaiṫ an ḃail ar Ḋiarmuid ná raiḃ an
dá ṡúil aici nuair ḟeuċ sí air féin, nó is dóċa go
gcuirfeaḋ sí aṫ-iompáil air. Níor ḟéad an fear boċt
aon ḃlúire bíḋ d’iṫe an ċuid eile de’n lá san, aċ
ag cuiṁneaṁ ar an leaṫ-ṡúil úd, agus ar an gcirc agus
ar an “sruḃ sraḃ,” agus ar an ndroċ ṫeangaḃálaiḋe
do ḃuail umá inġín. I dtreo go ndeaċaiḋ Pails amaċ
agus gur ġlaoiḋ sí ar ċuid de na cóṁarsanaiḃ, agus go
dtánadar isteaċ, agus go ndúḃradar gur ċeart fios do ċur
ar an sagart sul a dtiocfaḋ an oíḋċe le h-eagla go raċaḋ
an duine i n-olcas agus go mb’ ḟéidir gurab aṁlaiḋ
ḃéiḋfí ag glaoḋaċ ar an sagart i lár na h-oíḋċe.

Do cuireaḋ fios ar an sagart agus do ṫáinig sé. Nuair
airiġ sé ó Ḋiarmuid tuairisg na mná feasa do ġáir sé.

“Tá aiṫne ṁaiṫ agam-sa,” ar seisean, “ar an
gclaḋaire mná san. Ní raiḃ sí riaṁ i gCúig Ulaḋ
’ná leaṫ na slíġe ó ḃaile. Tá a ḟios agam-sa cár
rugaḋ agus cár tógaḋ í, agus dob’ olc an tógáilt
í. Ní’l de ċéird aici ’ná de ṡlíġ ṁarṫa
aċ ḃeiṫ ag gluaiseaċt ó áit go h-áit ’ġá ligint
uirṫi go ḃfuil fios aici, agus dar ndóiċ ní’l aċ
oiread agus atá ag an iarta san. Dá mb’ áil le daoiniḃ
ciall do ḃeiṫ acu agus gan ḃeiṫ ag taḃairt airgid di,
ba ġearr go gcaiṫfeaḋ sí gairm beaṫa éigin eile do
ṫarang ċuici. Aċ cé gur minic
