ċuid airgid uaim, agus an t-airgead do ḃaint dé agus do
ṫaḃairt tar n-ais dom. Cad é an tairḃe ḋúinn ríġ
do ḃeiṫ againn, agus a luċt airm ’na ṫímpal, mura
ḃféadaiḋ sé sinn do ċosaint ar ḃiṫeaṁnaċaiḃ?’
ar sise. ‘Is i n-ainim an ríġ do rugaḋ mo ċuid uaim,’ ar
sise, ‘agus ní raċaiḋ sé gan innsint dó. Ní’l ionam
aċ anam aoinne aṁáin,’ ar sise, ‘aċ dá mbéaḋ anam
agus fiċe ionam d’imireóċainn leis siúd iad níos túisge
ná a leigfinn i n-aisge leis an ḃeart ċaillte do ḋéin
sé. Sloigfiḋ an talaṁ é nó tiocfad-sa suas leis, agus
nuair a ṫiocfad geallaim ḋuit go gcuirfead caṫúġaḋ
air nár sgaoil sé ṫairis mé. Is i n-ainim an ríġ do rug
sé mo ċuid uaim. Is ó’n ríġ atá sásaṁ le fáġail
agam, nó ní ríġ é. Má creaċaḋ mé i n-ainim an ríġ
naċ é is lúġa is gann do’n ríġ cead agus congnaṁ agus
caoi do ṫaḃairt dom ar an mbiṫeaṁnaċ d’leanṁaint
agus d’ḟiaḋaċ ċun go mbeiread air? Ní ḟágfad poll
ná póirse i n-Éirinn gan cuardaċ dó. Beir i láṫair an
ríġ mé,’ ar sise. ‘Beir i láṫair an ríġ mé nó
raċad féin ’na láṫair ar ṡlíġ éigin.’

“B’éigean do Ċormac a slíġ féin do ṫaḃairt di. Ní
dóiċ liom go raiḃ aon ċur ’na ċoinniḃ aige. Ḃí
sé ag tarang uisge ċun a ṁuilinn féin sa ġnó. Ḃí a
ḟios aige pé duine ḃéarfaḋ ar an mbiṫeaṁnaċ agus
a ṫaḃarfaḋ ċun láṁa é go mbéaḋ a ṫuarasdal dó
go maiṫ as. Agus ḃí a ḟios aige ná féadfaḋ aoinne
congnaṁ níob’ ḟearr do ḃeiṫ aige ċun na h-oibre
’ná congnaṁ Ṡaḋḃ, an ḟaid a ḃí an fuadar úd
fúiṫi. Ṫug sé cead a cinn di.

“‘Béarfad-sa i láṫair an ríġ ṫú,’ ar seisean,
‘aċ seaċain agus ná déin aon rud a ċuirfeaḋ i bpúnc
mé. Is minic d’airiġis an sean-ḟocal, “Ní h-ionan dul
go tiġ an ríġ agus teaċt as;” agus, “gur
