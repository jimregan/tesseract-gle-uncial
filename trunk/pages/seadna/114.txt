
CAIBIDIOL A CEAṪAIRDEUG.

Peig. – Mar adúḃart ó ċianaiḃ, nuair a ṫuig Saḋḃ
Ḋiarmuda Léiṫ go raiḃ cleaṁnas Ṁáire Ġearra briste,
dúḃairt sí le gaċ aoinne gur ḃ’í féin a ḃris é,
agus gur ḃ’é cúis gur ḃris sí é, a ḃeiṫ geallta
ag Séadna ḋi go bpósfaḋ sé í féin.

Níor ċuir aoinne ’na coinniḃ. Ḃí daoine a ċreid
é agus ḃí daoine nár ċreid é. Aċ pé acu ċreideadar
é nó nár ċreideadar, ní baoġal gur ċuir aoinne ċun an
sgéil d’áiteaṁ uirṫi. Ḃíoḋ sí coitċianta ’ġá
ṁaoiḋeaṁ gur ḃ’í féin an cailín a ċuirfeaḋ
smaċt ar ġiobstéiríḃ de ṡaġas Ḃáb an Leasa agus
Nóra an Tóċair. Agus i dtaoḃ Ṁáire Ġearra, go raiḃ
iomad meas aici uirṫi féin ċun a ráḋ go bpósfaḋ sí
fear do ḃí geallta do ṁnaoi eile.

Síle. – Airiú, nár ḃ’í an cuirpṫeaċ í!

Peig. – Is aṁlaiḋ mar ḃí an sgeul aici, a Ṡíle,
i ndeire bára, d’inis sí an sgeul ar an gcuma san ċóṁ
minic, agus gan aon duine ag cur ’na coinniḃ, gur dóiġ
liom gur ċreid sí féin é fé ḋeire ṫiar ṫall.

Síle. – Conus ḋ’ḟéadfaḋ sí a ċreideaṁaint
gur ġeall sé í ṗósaḋ, agus nár ṫráċt sé riaṁ
léi air?

Peig. – Ní’l aon tseó, a Ṡíle, aċ a ḃoige agus
a ṡaoráidíġe a ċreidimíd an rud a ṫaiṫnean linn,
uaireanta, go mór mór má ḃímíd ċóṁ ceann-dána san
naċ fiú le h-aoinne cóṁairle ár leasa a ṫaḃairt dúinn,
agus dá dtugaḋ, ná glacfaimís uaiḋ í.

Gobnait. – Go deiṁin is dóċa gurab ṡin mar ḋ’imṫiġ
ar Ċonn Ṡeáġain Óig. Ḃí sé ag teaċt aḃaile ó’n
