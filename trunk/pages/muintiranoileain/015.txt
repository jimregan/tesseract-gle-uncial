Caibidil IV

Nuair a d'éiriġ an ṁáṫair 'n-a
seasaṁ, ċruinniġ sí cunamar na
gcroiceann agus na bpreátaí briste
isteaċ sa ṁéis, agus ḃrúiġ sí fá ċoinne
na gcearc iad.  Annsin nuair a ḃí an tábla
glan aicí ṡeasuiġ sí seal beag agus a
ḋá láṁ i n-a taoḃannaí, agus í ag
aṁarc isteaċ sa teiniḋ arís.  Rinne sí
osna, agus osna ṫrom, agus ṫionntuiġ sí
siar ċun an dreisiúir.  Ċuir sí na plátaí i
leaṫ-taoiḃ, agus ṫug sí amaċ spaga beag
páipéir ó ċúl an ċláir agus ċunntas sí
piġneaċa a ḃí ann.  Ṫug sí a súil ar an aon
uḃ ḋéag a ḃí ar an dreisiúr.  Ḃuail sí a
h-órdóg ar an déad fiacal a ḃí aicí, déad
maiṫ folláin.  D'ḟág sí na piġneaċa arais
ins an áit a ḃfuair sí iad.  Ṫóg sí mias ċuid
na gcearc, agus ċaiṫ sí amaċ an biaḋ 'n-a
lántaí doirn, agus í ag sgairtiġ go caoin
ar na cearca san am ċéadna.  Ċualaiḋ sí
coiscéimneaċa duine costárnoċt taoḃ ṫiar
daoiṫe.  Laḃair sí, gan tionntuġaḋ ṫart
ar ċor ar biṫ:

"Gaḃtse, a Aoiḋdín."
