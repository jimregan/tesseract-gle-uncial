"Ḃris Síle an ċloċ ḟaoḃair," arsa
Toirḋealḃaċ.  "Murab ḟuil tusa ag obair
le do ċeann féin, 'doṁ í agus fágfaiḋ mé
astoiġ í ar mo ḃealaċ 'n-a ḃaile."

"Is cuma duit; coinniġ í go raḃ tú
réiḋ léiṫe.  Cuirfiḋ seal beag aṁáin eile
deireaḋ le mo ċuid oibre-sa, agus tá mé i
n-am go leór le sin.  Ġeoḃaiḋ Siuḃán duit í;
tá giota de ṡean-tseól casta ṫart uirṫí
agus í sáiṫte isteaċ faoi an dreisiúr."

D'éiriġ coiscéim Ṫoirḋealḃaiġ ní ba
éadtruime ag druidim le teaċ Ṁánuis dó.
Ḃí sé ag siuḃal go h-aigeantaċ ag gaḃáil
isteaċ an tsráid dó.

Ḃí Siuḃán léiṫe féin ins an ċisteanaiġ ag
gaḃáil isteaċ dó.  Ḃí sí bliaḋain nó fá'n
tuairim sin ní b'óige ná é féin.  Ḃí sí árd;
ḃí folt de ġruaig ḋuiḃ casta ar ċúl a cinn;
ḃí aġaiḋ uirṫí a ḃí tláiṫ aċ a ḃí beó, aġaiḋ a
ḃí ní ba ḟuinniġṫe ná ḃí sí daṫaṁail.  Ḃí
déad maiṫ fiacal aicí.

"An raḃ tú ṫall toiġ Ḃriġde aréir?"
ar seisean léiṫe, go cinéal fonnṁar.

Ċrom sí a ceann.  "Ní raḃ dadaḋ ar son
d'oiḋċe amuiġ agat," ar sise.

"Ḃí a ḟios agam go maiṫ naċ raḃ sgadáin
ar biṫ ann," ar seisean go cianaċ.  "Ní
raḃ iasg nó balaḋ éisg ann, aċ a oiread
agus dá mbiṫeá i bpannc an eallaiġ ar an
