Mar sin a ṫriallaidís an bóṫar gaċ Doṁnaċ. Mar sin a ṡuíoḋ sean-Ṁaitias ar a ċaṫaoir ag breaṫnú orṫu nó go dtéidís as aṁarc. Ṫriall siad ṫairis an ṁaidin áiriṫe seo mar ba ġnáṫaċ. D'ḟan an sean-ḟear ag féaċaint orṫu go dtí go raiḃ críoċ leis an ngleo is leis an ḃfoṫram, go dtí gur ġlan an plód deireannaċ barr ardáin na cille, go dtí naċ raiḃ le feiceáil aċ bóṫar fada díreaċ ag síneaḋ amaċ is é bán, go dtí naċ raiḃ fágṫa ar an mbaile aċ corr-ṡean-duine ina leaba, na páistí ag cleasaíoċt ar an ḃfaiċe, agus é féin ina ṡuí le hais a ḋorais.

Ní ṫéaḋ sean-Ṁaitias ċuig teaċ an ṗobail. Níor éist sé "an tAifreann binn" le tuilleaḋ is trí scór blian. Ḃí sé ina ógánaċ luaṫ láidir an uair ḋeireannaċ a ċoisric sé é féin i láṫair an ṗobail, agus anois ḃí sé ina ṡean-ḟear críon caite, a ċuid gruaige liaṫ-ḃán, roic ina éadan, a ṡlinneáin cromṫa.

Níor ḟeac sé a ġlún i ḃfianaise Dé ar feaḋ na dtrí scór blian sin; níor ċuir sé paidir ċun a Ċruṫaiṫeora; níor ġaḃ sé buíoċas lena Ṡlánaiṫeoir. Fear ann féin ab ea sean-Ṁaitias.

Ní raiḃ a ḟios ag éinne go cé an fáṫ naċ dtéaḋ sé ar Aifreann. Dúirt daoine nár ċreid sé go raiḃ aon Dia ann. Dúirt daoine eile go ndearna sé peacaḋ uafásaċ éigin i dtús a ṡaoil, agus nuair naċ dtiúrfaḋ an sagart asplóid dó ar faoistin go dtáinig cuṫaċ feirge air agus gur ṁionnaiġ sé naċ dtaoḃóḋ sé sagart ná séipéal lena ḃeo arís.

