ais go deo, mar ḃí an ḃábóg ag cur bisiġ ar Eiḃlín ó ló go ló.

Aon tráṫnóna aṁáin ḃí sé ina ṡuí cois na leapan i séis ċoṁrá le hEiḃlín nuair a riṫ a ṁáṫair isteaċ go deifreaċ agus ar sise -

"Seo aníos an bóiṫrín an ṁáistreás agus Neans ḃeag!"

Ba ṁaiṫ le Antoine go n-osclóḋ an talaṁ agus go sloigfeaḋ sí é. Ḃí a éadan dearg suas go dtí an dá ċluais. Ḃí allas leis. Níor ḟéad sé focal a rá ná smaoineaṁ a ċeapaḋ.

Aċ ḃí na focla so ag riṫ trína ċeann: "Bainfiḋ siad an ḃábóg d'Eiḃlín." Ba ċuma leis céard déarfaí nó céard déanfaí leis féin. Ní ḃeaḋ d'ḟreagra aige aċ: "Tá an ḃábóg ag cur bisiġ ar Eiḃlín."

Ṫáinig an ṁáistreás agus Neans ḃeag isteaċ sa seomra. D'éiriġ Antoine. Níor ḟéad sé féaċaint san éadan orṫu. Ṫosnaiġ sé ar a ṡean-tseift, ag coṁaireaṁ méar a ċos. Cúig cinn ar gaċ cois; ceiṫre ṁéar agus ordóg; nó trí ṁéar, ordóg, agus laḋraicín; sin cúig cinn ; a cúig fá ḋó, a deiċ; deiċ gcinn ar fad. Níor ḟéad sé a líon a ṁéadú ná a laġdú.

Ḃí a ṁáṫair ag caint. Ḃí an ṁáistreás ag caint, aċ ní raiḃ aon aire ag Antoine orṫu. Ḃí sé ag fanúint nó go n-abrófaí rud éigin i dtaoiḃ na bábóige. Ní raiḃ le déanaṁ aige go dtí sin aċ a ṁéaraċa a ċoṁaireaṁ. A haon, a dó, a trí ....

Céard é sin? ḃí Eiḃlín ag tagairt don ḃábóig. D'éist Antoine léi.

