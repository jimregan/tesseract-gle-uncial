D'iontaiġ sí ar ṫaoiḃ a láiṁe clé agus ċaiṫ sí léim ṫar claí. Is beag naċ ndeaċaiġ sí dá báṫaḋ i dtóin-ar-ḃogaḋ a ḃí i gan ḟios di idir í féin agus an ċoill. Ċas sí a cos ag iarraiḋ í féin a ṡáḃáil, agus ṁoṫaiġ sí pian. Ar aġaiḋ léi go fuadraċ. Ḃí sí ar ṫaltaiḃ Eileaḃraċ anois. Ċonaic sí lóċrann an loċa tríd an gcraoḃaiġ. Ḃain préaṁ ċrainn tuisle aisti, agus leagaḋ í. Ċaill sí a moṫú.

 

*              *              *

 

Tar éis tamaill an-ḟada do saṁlaíoḋ di gur líonaḋ an áit de ċineál leaṫ-ṡolais, solas a ḃí idir solas gréine agus solas gealaí. Ċonaic sí go han-tsoiléir buin na gcrann agus iad dorċa in aġaiḋ spéire buí-uaiṫne. Ní ḟaca sí spéir ar an daṫ sin riaṁ roiṁe, agus dob álainn léi í. Ċuala sí an ċoiscéim, agus ṫuig sí go raiḃ duine éigin ag teaċt ċuici aníos ón loċ. Ḃí a ḟios aici ar ṁoḋ éigin go raiḃ míorúilt áḃal-ṁór ar tí a taispeána di agus go raiḃ páis uafásaċ éigin le fulaing ansin ag Duine éigin.

Níorḃ ḟada di ag fanúint go ḃfaca sí Mac Óg ag triall go tuirseaċ trí aiṁréiḋe na coille. Ḃí a ċeann cromṫa aige agus cuma mór-ḃróin Air. D'aiṫniġ Nóra é. Dob é Mac Muire a ḃí ann, agus ḃí a ḟios ag Nóra go raiḃ sé ag triall ina aonar ċun a ṗáise.

Do ċaiṫ an Mac é féin ar a ġlúnaiḃ agus do ġaḃ ag guiḋe. Ní ċuala Nóra aon ḟocal Uaiḋ, aċ ṫuig sí ina croí cad a ḃí sé a rá. Ḃí sé ag a iarraiḋ ar A Aṫair síorraí duine a ċur Ċuige a ṡeasfaḋ lena ṫaoiḃ i láṫair

