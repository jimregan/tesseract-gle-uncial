timpeall a ṁullaiġ. An ġealaċ a ḃí ag taiṫneaṁ ar a ċaoṁ-ċeann donn, b'ḟéidir.

"Cé tá anseo agam?" arsan tAṫair Seán.

"Cuir ort ċoṁ tapaiḋ is is féidir leat é, a Aṫair, is buail soir go dtí teaċ ṡean-Ṁaitiais. Tá sé i mbéalaiḃ báis."

Níor ṫeastaiġ an dara focal ón sagart.

"Suiġ anseo go mbí mé réiḋ," ar seisean. Aċ nuair a ṫáinig sé ṫar ais, ḃí an teaċtaire beag imiṫe.

Ḃuail an tAṫair Seán bóṫar, agus níorḃ ḟada a bain sé de, cé go raiḃ an ġaoṫ ina aġaiḋ, agus é ag báistiġ go trom. Ḃí solas i dteaċ ṡean-Ṁaitiais roiṁe. Ḃain sé an laiste den doras is ċuaiġ isteaċ.

"Cé hé seo ċugam?" ansan guṫ ó leaba an tsean-ḟir.

"An sagart."

"Ba ṁaiṫ liom laḃairt leat, a Aṫair. Suiġ anseo lem ais." Ḃí an guṫ fann agus ṫáinig na focla go mall uaiḋ.

Ṡuiġ an sagart agus ċuala scéal ṡean-Ṁaitiais ó ṫús deireaḋ. Cé ar biṫ rún a ḃí i gcroí an tsean-duine noċtaḋ do ṡeirḃíseaċ Dé ansin i lár na hoíċe é. Nuair a ḃí an ḟaoistin ṫart ġlac sean-Ṁaitias Corp Ċríost agus cuireaḋ an Ola Ḋéanaċ air.

"Cé dúirt leat go raiḃ tú ag teastáil uaim, a Aṫair? " ar seisean de ġlór lag íseal, nuair a ḃí gaċ ní déanta. "Ḃí mé ag guiḋe Dé go dtiocfá, aċ ní raiḃ aon teaċtaire agam le cur fá do ḋéin."

