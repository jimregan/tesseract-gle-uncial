diaiḋ. Trasna na sráide léi, agus síos an bóiṫrín. Ba ġairid go dtug sí an bóṫar uirṫi féin. Do lasc léi ansin fá ḋéin an Turlaiġ Ḃig.

Ba ġairid go ḃfaca sí teaċ ná scoite ar ṫaoiḃ an ḃóṫair. Ḃí solas breá ag scallaḋ trí na fuinneogaiḃ. Ċuala sí torann mar ḃeifí ag gáirí agus ag bualaḋ bos istiġ. Anonn ṫar claí léi agus suas casán na scoile. Ċuaiġ sí ṫart go tóin an tí. Ḃí na fuinneoga ard go maiṫ aċ d'éiriġ léi í féin d'ardú suas go raiḃ raḋarc aici ar a raiḃ ar siúl taoḃ istiġ.

Ḃí an tAṫair Rónán ag laḃairt. Stad sé, agus a ṫiarna! ṫosnaiġ na daoine ag éirí ina seasaṁ. Ba léir go raiḃ an siamsa ṫart agus go raḃṫas ċun scarúna le dul aḃaile. Céard do ḋéanfaḋ sí dá ḃfeictí í?

Do ċaiṫ sí léim ón ḃfuinneoig. Sciorr a cos uaiṫi ag teaċt anuas ar an talaṁ di agus baineaḋ leagan aisti. Is beag nár scread sí os ard, aċ ċuiṁniġ sí uirṫi féin in am. Do ḃí a glún beagán gortaiṫe ṡíl sí.

Ḃí na daoine amaċ ar ṡráid na scoite anois. Ċaiṫfeaḋ sí fanaċt i ḃfolaċ go mbeidís ar fad imiṫe. Ḋruid sí isteaċ leis an mballa ċoṁ dlúṫ agus d'ḟéad sí. Ċuala sí na daoine ag caint agus ag gáirí, agus d'aiṫin sí go raḃadar ag scaipeaḋ i ndiaiḋ a ċéile.

Céard é sin ? Glórṫa daoine ag teaċt ċuici; fuaim coiscéim ar an gcasán ina haice! Is ansin a ċuiṁniġ sí go raiḃ aiṫġiorra ṫart le cúl an tí agus go mbeaḋ roinn daoine ag dul an t-aiṫġiorra. B'ḟéidir go mbeaḋ a

