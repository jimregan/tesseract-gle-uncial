Eoġainín na nÉan

 

Coṁrá a ṫarla idir Eoġainín na nÉan agus a ṁáṫair tráṫnóna earraiġ roiṁ ḋul faoi don ġréin. An ċéirseaċ agus an gealḃan buí a ċuala é agus (do réir mar ṁeasaim) a d'innis dom ċairdiḃ, na fáinleoga, é. Na fáinleoga d'innis an scéal dom-sa.

"Tar uait isteaċ, a ṗeata. Tá sé ag éirí fuar."

"Ní ḟéadaim corraí go fóill beag, a ṁáiṫrín. Tá mé ag fanaċt leis na fáinleogaiḃ."

"Cé leis, a ṁaicín?"

"Leis na fáinleogaiḃ. Tá mé 'ceapaḋ go mbeiḋ siad anseo anoċt."

Ḃí Eoġainín in airde ar an aill ṁóir a ḃí láiṁ le binn an tí, é socraiṫe go deas ar a mullaċ agus cúl bán a ċinn le bun na fuinseoige a ḃí ġá ḟascaḋ. Ḃí a ceann croċta aige, agus é ag breaṫnú uaiḋ ó ḋeas. D'ḟéaċ a ṁáṫair suas air. B'facṫas di go raiḃ a ċuid gruaige ina hór buí san áit a raiḃ an ġrian ag scallaḋ ar a ċloigeann.

"Agus cé as a ḃfuil siad ag teaċt, a linḃ?"

"Ón Doṁan Ṫeas - an áit a mbíonn sé ina ṡaṁraḋ i gcónaí. Tá mé ag fanaċt leo le seaċtain."

