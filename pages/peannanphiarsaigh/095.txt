ḃfoċair an dreama óig a ċaiṫeaḋ sé an ċuid is mó dá aimsir ḋíoṁaoin. Ṡuíoḋ sé leo i gcúinne tí ag inseaċt scéalta dóiḃ nó ag baint scéalta astu.

B'iontaċ iad a ċuid scéalta. Ḃí Eaċtra an Ġearráin Ġlais ar ḋeiseaċt an doṁain aige. B'é an t-aon tsean-duine ar an mbaile é a raiḃ scéal Ṗréaċáin na gCearc is an Dreoilín i gceart aige. Naċ é a ċuireaḋ scanraḋ ar na páistíḃ is é ag aiṫris ar  "Fú Fá Féasóg," agus Faṫaiġ an Dá Ċeann; is naċ é a ḃaineaḋ na gáirí astu ag cur síos ar imeaċtaiḃ an ṗíobaire i gCaisleán an tSeilmide!

Agus na haṁráin a ḃí aige! B'ḟéidir leis leanḃ breoite a ṁeallaḋ ċun suain lena -

"Seoiṫín seó, is codail, a ṗeata,

Tá an slua sí amuiġ ag siúl an ġleanna!"

Nó ṫiocfaḋ leis lán tí de ṗáistíḃ a ċur i dtriṫíb gáire lena -

"Haiḋ didil dum, an cat is a ṁáṫair.

a d'imiġ go Gailliṁ ag marcaíoċt ar ḃárdal!"

Agus naċ aige ḃí na sean-ranna greannṁara, agus na crua-ċeisteanna deacra, agus na toṁaiseanna breáṫaí Maidir le cluiċíb, cá raiḃ an té, fear, bean, nó páiste, a d'ḟéadfaḋ "Lúrabóg, Lárabóg" nó "An Ḃuíon Ḃalḃ" a ċoinneáil ar siúl leis?

San uair ḃreá is ar ṫaoiḃ an ċnoic nó ag siúl na bportaċ a d'ḟeicfeá sean-Ṁaitias is a ċomrádaiṫe beaga, é ag míniú slí beaṫaḋ na

