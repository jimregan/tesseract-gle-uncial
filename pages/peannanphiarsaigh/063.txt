" Ó! a stór, a ṁíle stór ṫú, ná laḃair mar sin liom! " arsan ṁáṫair ag breiṫ air agus ġá ḟáscaḋ lena cnoí. "Níl tú le éaló uaim! Ar ndóiġ, ní ḟágfá do ṁáiṫrín agus imeaċt i ndiaiḋ na ḃfáinleog?"

Ní dúirt Eoġainín focal aċ í ṗógaḋ arís is arís.

 

*              *              *

 

Do ġeal lá eile. Ḃí an buaċaillín beag ina ṡuí go moċ. Ó ṫús lae ḃí na céadta fáinleog bailiṫe le ċéile ar ṁullaċ an tí. Ó am go ham d'imíoḋ ceann nó péire acu agus d'ḟilleaḋ arís, mar ḃeidís ag breaṫnú ar an aimsir. Fá ḋeireaḋ d'imiġ péire is níor ḟill siad. D'imiġ péire eile. D'imiġ an tríú péire. Ḃí siad ag imeaċt i ndiaiḋ a ċéile ansin go dtí nár ḟan aċ aon scata beag aṁáin ar stuaic an tí. Ḃí an péine a ṫáinig ar dtús, an tráṫnóna earraiġ úd sé ṁí roiṁe sin, ar an scata beag seo. Is cosúil go raiḃ leisce orṫu an áit ḟágáil.

Ḃí Eoġainín ġá ḃfaire ón aill. Ḃí a ṁáṫair ina seasaṁ lena ais.

