Ṫug m'Aṫair cead dom mé féin a ḟoilsiú duit de ḃrí go dtug tú grá dá ṗáistíḃ beaga."

Cluineaḋ glórṫa na ndaoine ag filleaḋ ón Aifreann.

"Caiṫfiḋ mé imeaċt anois uait."

"Lig dom imeall do ċóta a ṗógaḋ, a Íosagáin."

"Déan."

"An ḃfeicfiḋ mé arís ṫú?"

"Feicfir."

"Cé an uair?"

"Anoċt."

Leis an ḃfocal sin ḃí sé imiṫe.

"Feicfiḋ mé anoċt é!" arsa sean-Ṁaitias agus é ag dul isteaċ sa teaċ.

 

* * *

 

Ṫáinig an oíċe fliuċ stoirmiúil. Cluineaḋ na tonntraċa móra ag briseaḋ le fuamán in aġaiḋ an ċladaiġ. Ḃí na crainn ṫart timpeall ar teaċ an ṗobail ag luascaḋ is ag lúbaḋ le neart na gaoiṫe. (Tá an séipéal ar ardán atá ag claonaḋ le fánaiḋ síos go farraige).

Ḃí an tAṫair Seán ar tí a leaḃar a ḋúnaḋ agus a ṗaidrín a rá nuair a ċuala sé an torann mar a ḃeaḋ duine ag bualaḋ an dorais. D'éist sé ar feaḋ scaṫaiṁ. Ċuala sé an torann arís. D'éiriġ sé ón tine, ċuaiġ go dtí an doras, agus d'oscail é.

Ḃí gasúr beag fir ina ṡeasaṁ ar leic an dorais - gasúr nár ċuiṁneaċ leis an sagart a ḟeiceáil riaṁ roiṁe. Ḃí cóta bán air agus é gan bróga gan caipín. Facṫas don tsagart go raiḃ gaeṫe solais ag lonnaḋ óna ġnúis agus

