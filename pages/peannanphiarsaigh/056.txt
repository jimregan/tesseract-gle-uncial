ṡeolaḋ ċucu. An lasair a ḃí i súiliḃ an ṁalraiġ, ċuirfeaḋ sí aoiḃneas ar ċroí máṫar ar biṫ.

Ba ṡáṁ é codlaḋ Eoġainín an oíċe sin.

 

*              *              *

 

Ṫáinig na fáinleoga i ndiaiḋ a ċéile anois - ina gceann is ina gceann ar dtús, ina bpéire is ina bpéire ansin, - agus fá ḋeireaḋ ina scataíḃ beaga.

Naċ orṫu a ḃí an t-áṫas nuair a ċonaic siad an tsean-áit arís! An ċoill ḃeag agus an sruiṫleán ag gluaiseaċt tríṫi; an tráiġ ġeal ġainṁeaċ; na fuinseoga a ḃí in aice an tí; an teaċ féin agus na sean-neadraċa go díreaċ mar d'ḟágadar iad leiṫ-ḃliain roiṁe sin. Ní raiḃ aṫrú ar ṫada aċ aṁáin ar an mbuaċaill beag.

Ḃí seisean níos ciúine agus níos míne ná ḃíoḋ. Ba ṁinice ina ṡuí é ná ag riṫ leis féin ar fuid na ngarranta mar ba ġnáṫaċ leis roiṁe sin. Níor cluineaḋ ag gáirí ná ag gaḃáil ḟoinn é ċoṁ minic is cluintí.

Má ṫug na fáinleoga an méid seo fá deara, agus ní abróinn nár ṫug, is cinnte go raiḃ brón orṫu faoi.

Ċuaiġ an saṁraḋ ṫart. B'annaṁ a corraíoḋ Eoġainín amaċ ar an tsráid, aċ é ina ṡuí go sásta ar ṁullaċ na haille ag féaċaint ar na fáinleogaiḃ agus ag éisteaċt lena gceiliúr.

Ċaiṫeaḋ sé na huaireanta mar seo. Ba ṁinic ann é ó ṁoċ na maidne gur ṫáinig an "tráṫnóna gréine buí "; agus ag dul isteaċ ḋó gaċ oíċe ḃíoḋ an-ċuimse scéalta - scéalta

