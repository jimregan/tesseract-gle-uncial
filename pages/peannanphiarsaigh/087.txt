acu go raiḃ pílear i ḃfolaċ fán leaba agus go raiḃ ceann eile ar a ċromaḋ fá scáṫ brait na fuinneoige. Scread sé os ard trína ċodlaḋ.

"Céard tá ort? " adeir a aṫair leis.

"An pílear atá ar tí mé ġaḃáil," arsa Antoine.

"Níl tú aċ ag ráṁailleaċt, a ġasúir," arsa a aṫair leis. " Níl aon ṗílear ann. Téire a ċodlaḋ duit féin."

Ba dona an saol ag an duine boċt é as sin amaċ. Ṡíleaḋ sé go mbítí ag síneaḋ méir ċuige agus é ag siúl an ḃóṫair. Ṡíleaḋ sé go mbíoḋ daoine ag craṫaḋ an ċinn agus ag rá lena ċéile, "Sin gadaí," nó, "Ar ċuala tú céard a rinne Antoine Ṗáraic Uí Ṁainnín? A bábóg a ġoid ó Neans ḃig an ṁáistir! Anois céard deir tú?"

Aċ níor ḟulaing sé pian i gceart go ndeaċaiġ sé ċun Aifrinn Dé Doṁnaiġ agus gur ṫosnaiġ an tAṫair Rónán ag taḃairt seanmóire uaiḋ ar an Seaċtú hAiṫne: "Ná déan goid; agus má ḋéanann tú goid, ní maiṫfear duit go dtuga tú cúiteaṁ."

Ḃí Antoine lán-ċinnte go raiḃ sé i bpeacaḋ marfa. Ḃí a ḟios aige go mba ċeart dó dul ċun faoistine agus an peacaḋ d'insint don tsagart.

Aċ ní ḟéadfaḋ sé dul ċun faoistine, mar ḃí a ḟios aige go n-abróḋ an sagart leis go gcaiṫfeaḋ sé an ḃábóg a ṫaḃairt ar ais. Agus ní ṫiúrfaḋ sé an ḃábóg ar ais. Ċruaiġ sé a ċroí agus dúirt naċ dtiúrfaḋ sé an ḃábóg ar

