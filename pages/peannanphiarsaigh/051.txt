"Aċ cá ḃfios duit gur anoċt a ṫiocfas siad?"

"Níl a ḟios agam, aċ mé ġá ċeapaḋ. Ba ṁiṫid dóiḃ ḃeiṫ anseo lá ar biṫ feasta. Is cuiṁneaċ liom gur coṫrom an lae inniu go díteaċ ṫáinig siad anuraiḋ. Ḃí mé ag teaċt aníos ón tobar nuair a ċuala mé a gceiliúr - ceiliúr binn meiḋreaċ mar ḃeidís ag rá: 'Táimid ċugat arís, a Eoġainín! Scéala ċugat ón Doṁan Ṫeas!' - agus ansin d'eitill ceann acu ṫarm - ċimil a sciaṫán dem leiceann."

Ní cúram a rá gur ċuir an ċaint seo an-ionaḋ ar an máṫair. Níor laḃair Eoġainín mar sin léi riaṁ roiṁe. B'ḟeasaċ di gur ċuir sé an-tsuim sna héanlaiṫ agus gur mó uair a ċaiṫeaḋ sé sa gcoill nó cois trá "ag caint leo " mar adeireaḋ sé.

Aċ níor ṫuig sí cé an fáṫ a mbeaḋ fonn ċoṁ mór sin air na fáinleoga ḟeiceáil ċuige arís. D'aiṫniġ sí ar a aġaiḋ, ċoṁ maiṫ lena ġlórṫaiḃ béil, go raiḃ sé ag síor-smaoineaḋ ar rud éigin a ḃí ag déanaṁ imní ḋó. Agus ṫáinig roinnt mí-suaiṁnis ar an mnaoi ċroí í féin, ní naċ ionaḋ.

"Dar ndó, is aisteaċ an ċaint ó ṗáiste í," ar sise ina hintinn féin.

Níor laḃair sí smid os ard, áṁ, aċ í ag éisteaċt le gaċ focal dá dtáinig amaċ as a ḃéal.

"Tá mé an-uaigneaċ ó d'ḟág siad mé sa ḃfóṁar," adeir an gasúr beag arís, mar ḋuine a ḃeaḋ ag caint leis féin. "Bíonn an oiread sin acu le rá liom. Ní hionann iad

