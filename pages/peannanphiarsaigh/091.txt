Nuair d'imiġ an ṁáistreás agus Neans ḃeag, riṫ Antoine amaċ an doras iata agus do réab leis trasna an ġarraí ionas go raiḃ sé rompu ag bun an ḃóiṫrín ag dul amaċ an bóṫar ḋóiḃ.

"A Neans," ar seisean, "séard a rinne mé . . . . a goid . . . . an ḃábóg."

"Ná bac leis, a Antoine," arsa Neans. "Rinne tú maiṫeas d'Eiḃlín."

D'ḟan Antoine ina staic ar an mbóṫar agus níor ḟéad sé focal eile a rá.

Naċ air a ḃí an bród ag taḃairt tí na bábóige aḃaile d'Eiḃlín tar éis scoile lá arna ṁáraċ! Agus naċ acu a ḃí an greann an tráṫnóna sin ag réiteaċ an tí agus ag glanaḋ an troscáin agus ag cur na bábóige a ċodlaḋ ar a leaba ḃig!

An Saṫarn dar gcionn do ċuaiġ Antoine ċun faoistine agus d'innis a ṗeacaḋ don tsagart. Is é an breiṫiúnas aiṫrí a ċuir an sagart air: teaċ na bábóige do sciúraḋ uair sa tseaċtain d'Eiḃlín nó go mbeaḋ Eiḃlín láidir a dóṫain ċun a sciúrṫa í féin.

Ḃí Eiḃlín láidir a dóṫain ċuige fá ċeann míosa. Ḃí sí ar scoil arís fá ċeann míosa eile.

Ní raiḃ aon tráṫnóna Saṫairn as sin amaċ naċ gcloisfí bualaḋ beag éadrom ar ḋoras an ṁáistir. Ar dul amaċ don ṁáistreás do ḃíoḋ Antoine ina ṡeasaṁ ag an doras.

"Seo bronntanas beag do Neans," deireaḋ sé, ag síneaḋ ċuici leaṫ-doisín uḃ laċan, nó lán cráige fraoċán, nó ar a laġad lán glaice de ḋuileasc.

Agus ansin do scuabaḋ leis gan am a ṫaḃairt don ṁáistreás focal a rá.

 

