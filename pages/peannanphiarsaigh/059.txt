"Agus an dtuigeann tú a gcuid cainte, a Eoġainín?

"Tuigim, a Aṫair. Naċ dtuigeann tusa í?"

"Ní go ró-ṁaiṫ a ṫuigim í. Déan áit dom ar an aill ansin agus suífiḋ mé tamall go míní tú ḋom céard ḃíos siad a rá."

Suas leis an sagart ar an aill agus ṡuiġ le hais an ġasúirín. Ċuir sé a láṁ fána ṁuineál is ṫosnaiġ ag baint cainte as.

"Míniġ ḋom céard a ḃíos na fáinleoga a rá leat, a Eoġainín."

"Is mó rud a ḃíos siad a rá liom. Is mó scéal breá insíos siad dom. An ḃfaca tú an t-éinín sin a ċuaiġ ṫart anois díreaċ, a Aṫair?"

"Ċonaiceas."

"Sin í an scéalaí is cliste orṫu ar fad. Tá a nead sin fán eiḋeann atá ag fás os cionn fuinneoige mo ṡeomra-sa. Agus tá nead eile aici sa Doṁan Ṫeas - aici féin is ag a céile."

"An ḃfuil, a Eoġainín?"

"Tá nead ḃeag álainn eile na mílte is na mílte míle as seo. Naċ aisteaċ an scéal é, a Aṫair? a rá go ḃfuil ḋá ṫeaċ ag an ḃfáinleoigín agus gan againne aċ aon teaċ aṁáin?"

"Is aisteaċ go deiṁin. Agus cé an sórt tíre ina ḃfuil an teaċ eile seo aici?"

"Nuair a ḋúnaim mo ṡúile feicim tír uaigneaċ áiḃéil. Feicim anois í, a Aṫair! Tír iontaċ uafar. Níl sliaḃ ná cnoc ná gleann inti, aċ í ina maċaire ṁór réiḋ ġainṁeaċ. Níl coill ná féar ná fás inti, aċ an talaṁ

