"D'imiġ, a aṫair, aċ, ċaill mé mo ċaipín agus ṫáinig mé ar ais ḋá iarraiḋ."

"Naċ ḃfuil do ċaipín ort?"

"Fuair mé ar an gcasán é."

"Naċ ḃfuil d'aṫair agus do ṁáṫair imiṫe an t-aiṫġiorra?"

"Tá, a Aṫair, aċ tá mise ag dul an bóṫar ionas go mbeiḋ mé leis na gasúir eile."

"Gread leat mar sin, nó béarfaiḋ na taiḃsí ort." Leis sin do lig an tAṫair Rónán uaiḋ í.

"Go dtuga Dia oíċe ṁaiṫ ḋuit, a Aṫair," ar sise. Níor ċuiṁniġ sí ar a caipín a ḃaint di aċ is aṁlaiḋ d'uṁlaiġ sí don tsagart ar nós caitín! Má ṫug an sagart an méid sin fá deara ní raiḃ am aige focal do rá, mar ḃí sí imiṫe ar iompó do ḃoise.

Ḃí a ḋá grua ar deang-lasaḋ le náire agus í ag taḃairt aiġṫe ar an mbóṫar. Ḃí sí tar éis ceiṫre bréaga móra a ḋéanaṁ leis an sagart! Dob eagal téi gur peacaḋ uafásaċ ar a hanam na bréaga sin. Ḃí faitíos uirṫi ag dul an bóṫar uaigneaċ úd fá ḋorċadas na hoíċe agus an t-ualaċ mór sin ar a croí.

Ḃí an oíċe an-duḃ. Ḃí gealaḋ beag ar ṫaoiḃ a láiṁe deise. Loċán an Turlaiġ Ḃig a ḃí ann. D'éiriġ éan éigin, croṫaċ nó naoscaċ, de ḃruaċ an loċa agus do lig scread brónaċ as. Do baineaḋ geit as Nóra nuair a ċuala sí glór an éin ċoṁ hobann sin agus siaḃrán a sciaṫán.

Do lean uirṫi agus a croí ag bualaḋ in aġaiḋ a huċta. D'ḟág sí an Turlaċ Beag ina

