an ḃfaiċe. Ag riṫeaċt is ag caiṫeaṁ léim ina ḃfoċair ḃí an páiste deorata.

D'ḟéaċ Maitias air ar feaḋ i ḃfad, mar ṫug sé taiṫneaṁ a ċroí ḋó i ngeall ar áilleaċt a ṗearsan agus gile a éadain. Sa deireaḋ ġlaoiġ sé anall ar ḋuine de na buaċaillíḃ beaga.

"Cé hé an malraċ údan a ḟeicim in ḃur measc le coicíos, a Ċóilín? " ar seisean - "é sin a ḃfuil an cloigeann donn air - aċ fainic naċ bán-rua atá sé: níl a ḟios agam an duḃ nó fionn é is an ċaoi a ḃfuil an ġrian ag scallaḋ air. An ḃfeiceann tú anois é - é sin atá ag riṫ ċugainn?

"Sin é Íosagán," adeir an scuraċ beag.

"Íosagán?"

"Sin é an t-ainm a ṫugas sé air féin."

"Cé ḋár díoḃ é?"

" Níl a ḟios agam, aċ deir sé go ḃfuil a aṫair ina Rí."'

"Cá gcónaíonn sé?"

"Níor innis sé é sin riaṁ dúinn, aċ deir sé naċ fada uainn a ṫeaċ."

"An mbíonn sé in éineaċt liḃ go minic?"

"Bíonn, nuair a ḃíos sinn ag caiṫeaṁ aimsire ḋúinn féin mar seo. Aċ imíonn sé uainn nuair a ṫagas daoine fásta sa láṫair. Féaċ! Tá sé imiṫe ċeana!"

 

Ḃreaṫnaiġ an sean-ḟear, agus ní raiḃ ann aċ na malraiġ a raiḃ aiṫne aige orṫu. Ḃí an Páiste ar a dtug an gasúirín 'Íosagán' ar iarraiḋ. An neomat céanna cluineaḋ foṫram is tormán na ndaoine ag filleaḋ ón Aifreann.

 

* * *

 

