Íosagán

 

Ḃí sean-Ṁaitias ina ṡuí le hais a ḋorais. An té ġaḃfaḋ an bóṫar, ṡílfeaḋ sé gur dealḃ ċloiċe nó marmair a ḃí ann - sin nó duine marḃ - mar ní ċreidfeaḋ sé go bféadfaḋ fear beo fanaċt ċoṁ ciúin, ċoṁ socair sin. Ḃí a ċeann cromṫa aige - agus cluas air ag éisteaċt.

Is mó sin fuaim ceolṁar a ḃí le cloisteáil, an té a mbeaḋ aird aige orṫu. Ċuala sean-Ṁaitias olagón na dtonn ar na carraigreaċa agus monabar an tsruiṫleáin ag sileaḋ leis an gcloċar. Ċuala sé scréaċ na coirre éisc ón duirling, agus géimneaċ na mbó ón mbuaile, agus geal-ġáire na bpáistí ón ḃfaiċe. Aċ ní le ceaċtar acu seo a ḃí sé ag éisteaċt ċoṁ haireaċ sin - cé go mba ḃinn leis iad go léir aċ le glór glé glinn cloig an Aifrinn a ḃí ag teaċt ċuige le gaoiṫ i gciúnas na maidne.

Ḃí na daoine an fad brúite leo ċuig an Aifreann. Ċonaic sean-Ṁaitias ag gaḃáil ṫairis iad, ina nduine is ina nduine, nó ina mion-dreamannaiḃ. Ḃí na gearr-ḃodaiġ ag riṫ agus ag léimneaċ. Ḃí na cailíní ag sioscaḋ cainte go meiḋreaċ. Ḃí na mná ag coṁrá os íseal. Ḃí na fir ina dtost.

