Na Bóiṫre

 

Beiḋ cuiṁne i Ros na gCaoraċ go héag ar an oíċe ṫug Fear Ḃaile Áṫa Cliaṫ an ḟleaḋ dúinn i dteaċ scoile an Turlaiġ Ḃig. Ní raiḃ d'ainm ná de ṡloinneaḋ againn ar an ḃfear céanna riaṁ aċ 'Fear Ḃaile Áṫa Cliaṫ'. Sé adeireaḋ Peaitín Ṗáraic linn gurḃ ḟear scríofa páipéir nuaċta é.

Do léaḋ Peaitín an páipéar Gaeilge a ṫagaḋ go dtí an ṁáistreás gaċ seaċtain, agus is beag ní naċ raiḃ ar eolas aige, mar ḃíoḋ cur-síos ar an bpáipéar sin ar imeaċtaiḃ an Doṁan Ṫiar agus ar imeaċtaiḃ an Doṁan Ṫoir, agus ní ḃíoḋ teora leis an méid feasa a ḃíoḋ ag Peaitín le taḃairt dúinn gaċ Doṁnaċ ag geata an tséipéil.

Deireaḋ sé linn go raiḃ an-ċuimse airgid ag Fear Ḃaile Áṫa Cliaṫ, mar go raiḃ ḋá ċéad punt sa mbliain ag dul dó as uċt an páipéar sin do scríoḃaḋ gaċ uile seaċtain.

Ṫugaḋ Fear Ḃaile Áṫa Cliaṫ cuairt coicís nó míosa ar an Turlaċ gaċ bliain. An ḃliain áiriṫe seo ċuir sé gairm scoile amaċ ag glaoċ boċt agus noċt ċun fleiḋe agus féasta a bí sé a ċomóraḋ ḋúinn i dteaċ na scoile.

D'ḟógair sé go mbeaḋ ceol agus daṁsa agus óráideaċa Gaeilge ann; go mbeaḋ píobaire

