Ḃíoḋ a máṫair sa teaċ i gcónaí agus ní túisce a ḃeaḋ sí imiṫe ná do haireofaí ar iarraiḋ í.

Aċ ḃí fáil aici anois air. Ní ḃeaḋ éinne acu ṫar ais sa teaċ go ceann uaire a' ċloig ar a laġad. Ḃeaḋ neart ama aici ċun a cuid éadaiġ d'aṫrú agus imeaċt i gan ḟios don tsaol. Ní ċasfaí éinne uirṫi ar an mbóṫar ó ḃí an pobal uile cruinniṫe i dteaċ na scoile. Ḃeaḋ am aici dul ċoṁ fada le hEileaḃraċ anoċt agus codlaḋ do ḋéanaṁ sa gcoill. D'éireoḋ sí go moċ maidin lá arna ṁáraċ agus ḃuailfeaḋ bóṫar sar a mbeaḋ éinne ina ṡuí.

Do ṗreab sí den suístín. Ḃí siosúr i ndrár an drisiúir. Níorḃ ḟada go raiḃ sí i ngreim sa siosúr agus - snip sneap! - do ġearr sí ḋi a cúl gruaige, agus an ġlib a ḃí ar a malainn, agus gaċ dual fáinneaċ dá raiḃ uirṫi, in aon ionsaí aṁáin.

Ḋearc sí uirṫi féin sa scáṫán. A iníon ó ! naċ maol lom d'ḟéaċ sí! Ḃailiġ sí na fáinní gruaige den urlár agus do ċuir i ḃfolaċ i sean-ḃosca iad. Anonn léi ansin go dtí an áit a raiḃ culaiṫ ġlan báiníní le Cuimín ar croċaḋ ar ṫairne. Síos léi ar a glúnaiḃ ag cuardaċ léine le Cuimín a bí i ndrár íoċtair an drisiúir. Ċaiṫ sí an méid sin éadaiġ ar an urlár in aice na tine.

Seo anois í ag baint di a cuid éadaiġ féin go deifreaċ. Ċaiṫ sí a gúna agus a cóitín beag agus a léine isteaċ i gcoṁrainn a ḃí fán mbord. Ċuir sí léine Cuimín uirṫi féin. Ṡáiġ sí a cosa isteaċ sa mbríste agus do ṫarraing

