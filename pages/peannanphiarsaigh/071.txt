cloigeann rua uirṫi, agus Briġid Ċáitín Ní Ḟiannaċta, agus a béal oscailte aici mar ba ġnáṫaċ léi.

Ḃí na gearrċailí ag féaċaint ṫart agus ag taḃairt uilleann dá ċéile agus ag fiafraí dá ċéile cá raiḃ Nóra Cóil Laḃráis.

Ḃí teaċ na scoile lán go doras anois. Ḃí an tAṫair Rónán ag bualaḋ a ḋá ḃos le ċéile. Ḃíṫeas ag stad den ċaint agus den ċogarnaċ. Ḃí an tAṫair Rónán ag laḃairt leo. Ḃí sé ag laḃairt go greannṁar. Ḃí gaċ éinne ag gáirí. Ḃí sé ag glaoċ ar ġearrċailíḃ na scoile ċun an aṁráin a ṫaḃairt uaṫu. Ḃíodar siúd ag éirí ina seasaṁ agus ag siúl go dtí ceann an tseomra agus ag uṁlú don ṗobal.

"Mo léan gan mé ann" arsa Nóra ḃoċt léi féin, agus do leag a héadan ar a bosaiḃ agus do ṫosnaiġ ag gol.

Do stad sí den ġol go hobann. Do ċroċ a ceann agus do ċimil bos dá súiliḃ.

Ní raiḃ sé ceart, ar sise ina haigne féin. Ní raiḃ sé ceart, cóir, ná feiliúnaċ. Cad ċuige ar coinníoḋ sa mbaile í? Cad ċuige a gcoinnítí sa mbaile i gcónaí í? Dá mba gasúr fir í do ligtí amaċ í. Ó naċ raiḃ inti aċ gasúr mná do coinnítí sa mbaile í.

Ní raiḃ inti, mar adúirt sí le Cuimín an tráṫnóna sin, aċ asailín beag gearrċaile. Ní ċuirfeaḋ sí suas leis a ṫuilleaḋ. Ḃeaḋ cead a cinn aici. Ḃeaḋ sí ċoṁ saor le gasúr fir ar biṫ dá dtáinig nó dá dtiocfaḋ. Ba ṁinic roiṁe sin a ċuiṁniġ sí an gníoṁ. Ḋéanfaḋ sí an gníoṁ úd anoċt.

