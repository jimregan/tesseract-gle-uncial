bruaċ na mara arís, agus ní sos dóiḃ ansin go mbuaileann siad tír na hÉireann."

Lean Eoġainín air ag laḃairt mar seo ar feaḋ i ḃfad, an sagart ag éisteaċt le gaċ focal dá ndúirt sé. Ḃíodar ag seanċas nó gur ṫit an dorċadas agus gur ġlaoiġ an ṁáṫair isteaċ ar Eoġainín. Ċuaiġ an sagart aḃaile ag maċnaṁ dó féin.

D'imiġ an Lúnasa agus an Meán Fóṁair. Ḃí an Deireaḋ Fóṁair leaṫ-ċaite. De réir mar ḃí na laeṫanta ag dul i ngiorraċt ḃí Eoġainín ag éirí ní ba ḃrónaí. B'annaṁ a laḃraíoḋ sé lena ṁáṫair anois, aċ gaċ oíċe roiṁ ḋul a ċodlaḋ ḋó ṗógaḋ sé go dil agus go díoċraċ í agus deireaḋ sé -

"Glaoiġ orm go moċ ar maidin, a ṁáiṫrín. Is beag an spás atá agam anois. Beiḋ siad ag imeaċt gan mórán moille."

Do ġeal lá álainn i lár na míosa. Go luaṫ ar maidin ṫug Eoġainín fá deara go raiḃ na fáinleoga ag cruinniú le ċéile ar ḃarr an tí. Níor ċorraiġ sé óna ṡuíoċán ar feaḋ an lae sin. Ag teaċt isteaċ ḋó tráṫnóna, ar seisean lena ṁáṫair -

"Beiḋ siad ag imeaċt amáraċ."

"Cá ḃfios duit, a ġrá ġil?

"Dúirt siad liom inniu é. . . . a ṁáiṫrín," ar seisean arís, tar éis scaṫaiṁ ḋó ina ṫost.

"Céard é féin, a leanḃín?"

"Ní ḟéadfaiḋ mé fanaċt anseo nuair a ḃeas siad imiṫe. Caiṫfiḋ mé imeaċt in éineaċt leo .... go dtí an tír ina mbíonn sé ina saṁraḋ i gcónaí. Ní ḃeifeá uaigneaċ dá n-imínn?"

