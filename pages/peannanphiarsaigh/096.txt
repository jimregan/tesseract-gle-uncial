seangán is na míol gcríonna dóiḃ, nó ag ríoṁaḋ scéalta i dtaoiḃ na gráinneoige is an iora rua.

Tamall eile dóiḃ ag bádóireaċt, maide ráṁa ag an sean-ḟear, ceann eile ag buaċaillín beag éigin, agus b'ḟéidir gearrċaile ag stiúraḋ. Is minic a ċluineaḋ na daoine a ḃíoḋ ag obair in aice na trá gárṫa áṫais na bpáistí ag teaċt ċuca ó ḃéal an ċuain, nó b'ḟéidir glór ṡean-Ṁaitiais is é ag gaḃáil ḟoinn -

"Óró! mo ċuraiċín ó!

Is óró! mo ḃáidín!" -

nó rud éigin mar é.

Ṫagaḋ faitíos an ċuid de na máiṫreaċaiḃ scaite agus deiridís le ċéile nár ċeart dóiḃ ligean dá gclainn an oiread sin aimsire a ċaiṫeaṁ i ḃfoċair ṡean-Ṁaitiais - "fear naċ dtaiṫíonn Ord ná Aifreann."

Noċt bean acu na smaointe seo uair don Aṫair Seán. Séard adúirt an sagart -

"Ná bac leis na páistíḃ boċta," ar seisean. "Ní ḟéadfaidís a ḃeiṫ i gcoṁluadar níb ḟearr."

"Aċ deirtear liom naċ gcreideann sé i nDia, a Aṫair."

"Is mó naoṁ sna flaiṫis inniu nár ċreid i nDia tráṫ dá saol. Agus cogair mé seo - muna ḃfuil grá ag sean-Ṁaitias do Ḋia - rud naċ feasaċ duit-se nó dom-sa - is iontaċ an grá atá aige don ní is áille agus is glaine dár ċruṫaiġ Dia - anam gléigeal an ṗáiste. Ḃí an grá céanna ag ár Slánaiṫeoir féin, agus ag na naoṁaiḃ is glórṁaire an neaṁ, dóiḃ.

