Ní raiḃ aon duine eile, d'aṁránaí fir ná d'aṁránaí mná, leaṫ ċoṁ maiṫ léi siúd sma seaċt bparáistiḃ. Níorḃ ḟéidir go mbuailfí í, dá mbeaḋ ceart le fáil.

Ċuirfeaḋ sí ionaḋ ar ṁuintir Ṁuiġe Ċaorṫainn agus ar na daoiniḃ uaisle a ḃeaḋ ann as Gailliṁ agus as Tuaim. Ṫuillfeaḋ sí clú agus cáil do Ros na gCaoraċ. Ḃéarfaḋ sí an duais go réiḋ agus cuirfí go Baile Áṫa Cliaṫ í le aṁrán do ġaḃáil ag an Oireaċtas.

Ḃí sórt leisce ar Ḃriġid ar dtús. Ḃí sí ró-ṡean, adúirt sí. Ní raiḃ a guṫ ċoṁ maiṫ is a ḃíoḋ. Ní raiḃ a hanál aici. Ḃí cuid de na haṁránaiḃ ag imeaċt as a cuiṁne. Níor ṫeastaiġ duais uaiṫi. Naċ raiḃ a ḟios ag fearaiḃ Fáil gurḃ í an t-aṁránaí dob ḟearr in Iar-Ċonnaċtaiḃ í? Nár ṁol an Reaċtúraċ í, naċ ndearna Colm a Ḃailís aṁrán ina honóir? Nár ḃain sí deora as súiliḃ Ṡeáin Ṁic Éil?

Dúirt Briġid an méid sin agus a seaċt n-oirid eile; aċ ba léir san am ċéanna go raiḃ fonn uirṫi dul ċun na Feise, agus ḃí a ḟios againn uile go ngaḃfaḋ.

Le scéal gairid do ḋéanaṁ ḋe, ḃíomar léi nó gur ḃaineamar geallaḋ aisti go raċaḋ sí ann.

Do ċuaiġ. Is maiṫ is cuiṁneaċ liom lá na Feise. Ḃí an saol Fóḋlaċ ann, ċeapfá. Ḃí an teaċ ag cur ṫar maoil le daoiniḃ boċta is le daoiniḃ saiḃre, le daoiniḃ uaisle is le daoiniḃ ísle, le hógánaċaiḃ luaṫa láidre is le seanóiríḃ críona caite. Ḃí sagairt is bráiṫre ann ó gaċ ceard. Ḃí doċtúirí is

