Caibideal XIII

Fuair mé sgoil Leitir Caṫa – An díog a ḃí ós coinne
an dorais – Na smaointe a ċuir sí in mo ċeann – Na cigirí a' teaċt
orm coṁ tiuġ le míoltógaí – An leaḃar naċ gceadoċṫaiḋe -
Ag teagasg dráma de ċuid Shakespeare – an ḟuireann as
láṫair lá an sgrúduiġṫe, agus Marcus Antonius faoi smúid
de ḋíoġḃail a' ṗíopa.

Ṫoisiġ mé ḋ'obair ar ṫeann mo ḋíċill tamall 'na ḋiaiḋ
sin. Dar liom féin, tá mé annseo anois agus caiṫfiḋ mé
mo ḃeaṫa a ṡaoṫruġaḋ ann. Mur' bé go raḃ an cogaḋ ar
fud a' doṁain d'imṫeoċainn go Meiriceá mar d'imṫiġ cuid
de mo ḃunaḋ roṁam. Aċt mar ḃí an sgéal ní raḃ bealaċ
éalóiḋ agam. Corr-uair ṫigeaḋ taom ḃróin orm nuair a
smaoitiġinn go raḃ mé ar ċoṁairle na gcigirí agus go
raḃ an Murder Machine á mo lúbaḋ. Aċt ní raḃ neart
air.
 Sa deireaḋ stad mo ḋóig de ġoilleaḋ orm. Ní ḟacṫas
doṁ go raḃ éagcóir ar biṫ á ḋéanaṁ orm. D'éiriġ liom go
maiṫ ag an dara sgrúduġaḋ ċeann-ḃliaḋna. Agus ḃí mé
sásta go leor liom féin. Dá gcaiṫhinn cúig nó sé 'ḃliaḋna
ar an oileán is dóiċe go mbéinn 'mo ṁaiġistir sgoile go 
fóill. Ḃeaḋ mo ṁoṫuġaḋ caillte agam ag deireaḋ an
ama sin, agus ní ġoillfeaḋ mo ḋóiġ ar ċor ar biṫ orm.
Ḃéinn cosaṁail le fear a ṫoiseoċaḋ ḋ'ól, agus a raċaḋ
ón ḃraon ḃeag go dtí an ṗoit ṁór, agus sa deireaḋ a
ṡílfeaḋ gur ḃ'í ar ṁeisce ba dúṫċa dó. Sin a' rud a
d'éireoċaḋ doṁ-sa dá ḃfanainn ar an oileán. Aċt ṫárluiġ
rud a ċuir cor in mo ċinneaṁaint.
                                                 137