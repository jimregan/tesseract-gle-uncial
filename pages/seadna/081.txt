uirṫi, cad ċuige go ndeaċais suas go tiġ Ṡéadna ar
maidin indé a d’iaraiḋ cleaṁnais a ḋéanaṁ idir í
féin agus Séadna?”

“Cleaṁnas idir í féin agus Séadna! Airiú, do
ḃáiṫfinn mé féin sul a ndéanfainn a leiṫéid,”
ar sise.

“Má ’seaḋ, cad ċuige ḋuit a ráḋ le Báb an Leasa,
an lá úd a ḃí sí anso, ná pósfaḋ Séadna aon ḃean
i n-Éirinn aċ Saḋḃ?” ar seisean.

“Báb an Leasa? Ḋe ṁaise, an óinseaċ, mar do ṫeastuiġ
uaim cosg éigin a ċur le n-a teangain, agus gan í ḃeiṫ
’ġá ṁaoiḋeaṁ ar fuid na dúiṫe go bpósfaḋ sé
í féin, agus an dúṫaiġ ag magaḋ fúiṫi.”

“Dóṁaise go deiṁin,” arsa Micil, “agus ní’l aon
ṁaiṫ ḋuit ḃeiṫ ’ġá ċeilt orm, is cleaṁnas a
ḃí idir láṁaiḃ agat ar maidin indé.”

“Agus cá ḃfios duit-se cad a ḃí idir láṁaiḃ agam?”

“Mar do laḃair sé árd, agus d’airiġeas an focal
‘ba ṡaoire ḋí bás d’ḟáġail ’ná mise ’ġá
pósaḋ.’”

“Cogar, a Ṁicil,” ar sise. “Dá ḃfaġṫá-sa do
ṫoil sa sgeul, cia h-í an ḃean do ṫoġfá ḋó?”

“Máire Ġearra gan aṁras,” ar seisean.

D’ḟeuċ sí air go geur.

“Agus cad é an ċúis,” ar sise, “go dtoġfá Máire
Ġearra ḋó seaċas aon ḃean eile de na mnáiḃ seo go
ḃfuil an saoġal mór ’ġá bpósaḋ leis?”

“An ċéad ṗuinte ’ná a ċéile ḋe, a ṁáṫair,
ní’l meas mór agam ar ċaint an tsaoġail ṁóir. Is
cuma leis an saoġal mór, aċ ḃeiṫ ag caint, cad é
díoḃáil nó tairḃe na cainte a ḋéinean sé go
minic. Siné an saoġal mór ’ġá ṗósaḋ le Saḋḃ
Ḋiarmuda. B’ḟearra ḋó é féin a ḃáṫ’. Ní
ṫoġfá-sa Báb an Leasa ḋó. Ní deirim olc maiṫ na
donaiḋe le Nóra an Tóċair, aċ
