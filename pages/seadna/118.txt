cúpla focal a laḃairt le Máire. Ċeapas ná raiḃ uain
aige ar ḋul isteaċ nuair a ḃí sé imṫiġṫe. Má
laḃair sé i n-aon ċor níor laḃair sé ṫar an dá
ḟocal. D’imṫiġ sé mar imṫeóċaḋ an t-eun. Pé
rud adúḃairt sé, ní ḟeaca-sa riaṁ a leiṫéid
d’aṫruġaḋ in aon Ċríostaiḋe agus a ḃí inti sin as
san amaċ. Do ṫáinig a goile ḋi agus do ṫáinig a luisne
ḋi. D’imṫiġ an ṁairḃitíġe agus an dúire. Ba ġearr
go raiḃ a guṫ ċóṁ h-aibiġ agus a gáire ċóṁ binn
agus ḋ’airiġeas riaṁ ó n-a máṫair, an lá is óige
a ḃí sí. Má’s aṁlaiḋ ḋ’inis sé ḋi go raiḃ
geallaṁaint taḃarṫa do Ṡaḋḃ aige, is deacair a ráḋ
go dtógfaḋ san an ceó d’á croíḋe mar a tógaḋ é. Ba
ḋóiġ liom gurab é rud a ḋéanfaḋ sé ’ná an galar
dóġaċ a ċur ar fad uirṫi.”

“Am briaṫar ’s ambasa, a Ṡeáġain,” arsa ’n sagart,
“go ḃfuil iongnaḋ ṁór agat d’á ċur orm, feuċ. An
lá ṫáinig sé anso ċun cainte liom-sa, ċeapas, níḋ
nárḃ’ iongnaḋ, gur ċun an ċleaṁnais a ċríoċnuġaḋ
a ṫáinig sé. Dúḃairt sé liom gur ḃ’ḟearr leis
’ná a raiḃ d’ór agus d’airgead an tsaoġal aige go
ḃféadfaḋ sé Máire a ṗósaḋ. Ċeapas féin go raiḃ
sgeul áṫais agam d’á innsint dó nuair adúḃart leis
gur ḃ’ḟeasaċ dom Máire ḃeiṫ lán-toilteanaċ do’n
ċleaṁnas. I n-a inead san is aṁlaiḋ ba ḋóiġ leat gur
innseas dó go raiḃ sí tar éis ḃáis. ‘Is truaġ agus
is tubaisteaċ an sgeul é,’ ar seisean, agus do sgiúrd sé
an doras amaċ uaim mar ḋéanfaḋ duine buile.”

“Pé rud adúḃairt sé le Máire, le n-ar baineaḋ an galar
dóġaċ di, tá eagla orm go ḃfuil greim daingean éigin
ag Saḋḃ air, agus mura mbéaḋ go ḃfuil, ná béaḋ
sise ’ġá ṁaoiḋeaṁ ar fuid na dúiṫe mar atá sí,
agus ná sgarfaḋ seisean ċóṁ bog le mnaoi go raiḃ oiread
san ceana aige uirṫi, agus aici air.”


