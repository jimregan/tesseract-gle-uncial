aṁáin. An báille ar tosaċ agus a ċlaiḋeaṁ ar
tarang aige ’na láiṁ ḋeis agus a ḃata draiġin ’na
láiṁ ċlé, bior ar a ḋá ṡúil agus fásgaḋ ’na
ḃeul. Do léimeas ċun an doruis a ḋúnaḋ, aċ ḃí sé
ró ṫapaiḋ ḋom. ‘Ní baoġal duit, a Ṡaḋḃ,’
ar seisean, agus siúd siar sa tseómra é, agus beirt nó
triúr i n-aonḟeaċt leis. Do rop sé na leapaċa agus do
rop sé fúṫa. An ḟaid a ḃeiṫeá ag dúnaḋ do ṡúl
ḃí sé féin agus iad-san amuiċ arís. D’iompuiġ sé ar
na fearaiḃ. ‘D’imṫiġeadar,’ ar seisean. ‘Leanam
iad!’ Ansan do cuireaḋ an liúġ suas go mb’éigin dom
mo ṁéireana do ṡáḋ am’ ċluasaiḃ.”

“Feuċ,” arsa Séadna. “Tá cuid de’n airgead
agam-sa. Fuaras é i ndíol na mbróg.”

Agus do ṫaraing sé aníos as a ṗóca cúpla píosa óir. Do
rug sé ar ċeann acu agus ċimil sé de ṁuiniċle a ċasóige
é ar feaḋ tamaill. Ba ġearr gur imṫiġ an daṫ breaġ
buíḋe, agus gur ṫáinig i n-a mead daṫ glas luaiḋe. Dá
ḃfeicfeá an dá ṡúil a ṫáinig do Ṡaḋḃ nuair a
ċonaic sí an méid sin!

“Cá ḃfuaraḋ é sin?” ar sise.

“Do fuaraḋ,” arsa Séadna, “sa ḃosca úd a tugaḋ
duit-se le cur i gcoimeád. Dá mb’áil leó tuille de’n
daṫ a ċur suas ní móide go ḃfaiġfí amaċ ċóṁ luaṫ
an gnó a ḃí ar siúḃal acu. Is truaġ ná raiḃ Cormac
cúpla neómat níos túisge. B’ḟéidir go dtiocfaḋ sé
suas leó fós.”

“Ní ṫuigim cad tá ar siúḃal agat,” arsa Saḋḃ.

“Isé atá ar siúḃal agam,” arsa Séadna, “go
raiḃ ceaṫrar biṫeaṁnaċ ar lóisdín anso agat. Gur
airgead bréagaċ a ḃí sa ḃosca. Gaċ ar ceannuiġeaḋ
de ċapailliḃ ar an aonaċ indiu, gur airgead bréagaċ a
díolaḋ asta. Gur do’n ríġ a ceannuiġeaḋ forṁór ar
