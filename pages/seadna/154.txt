Gobnait. – Conus d’imṫiġ le Cormac an Ċaincín, a Ṗeig?

Peig. – Ní raiḃ tásg ná tuairisg air go ceann
seaċtṁaine ó lá an aonaiġ. Ċuaiḋ gaċ aon rud ċun
suaiṁnis. Ní feacṫas Saḋḃ ná a h-aṫair ar an
dtaoḃ amuiċ de ḋoras i gcaiṫeaṁ na seaċtṁaine. An
ṁuíntir is mó ḃí caillte le h-obair na mbiṫeaṁnaċ
isiad ba lúġa tráċt air. An ṁuíntir ná raiḃ aon rud
acu le cailleaṁaint níor stad a mbeul, aċ gaċ aoinne acu
’ġá ṡíor-ṁaoiḋeaṁ dá mbéaḋ capall aige féin
le díol ná sgarfaḋ sé ċóṁ moṫaolaċ san leis.

I gcionn seaċtṁaine d’ḟill Cormac. Tiġ Ṡéadna an
ċéad tiġ n-ar ṫug sé aġaiḋ air. Ṫáinig Séadna
amaċ ’na ċoinniḃ fé mar ṫáinig sé amaċ i gcoinniḃ
Ṡeáġain Ċeataiġ an lá úd.

“Seaḋ!” arsa Séadna.

“Do croċaḋ triúr acu,” arsa Cormac. “D’imṫiġ
Síogaiḋe, nó pé ainim atá air. D’á ḟeaḃas
diṫneas do ḋéineamair do ṫeip orainn teaċt suas leó gur
ṡroiseamair an ċaṫair. Ċuaḋas-sa láiṫreaċ ag triall
ar ṁuíntir an ríġ mar a raiḃ aiṫne ṁaiṫ orm, agus
d’innseas mo sgéal. Ní ḟeacaís a leiṫéid d’iongnaḋ
ar aon daoiniḃ riaṁ agus a ḃí orṫa. ‘Airiú,’ ar
siad-san, ‘do ṫáinig fear anso ċúgainn ó ċianaiḃ
agus d’inis se an sgéal céadna san dúinn, agus ṫaisbeáin
sé ḋúinn triúr de na biṫeaṁnaċaiḃ agus ġaḃamair
láiṫreaċ iad, agus is dóċa go gcroċfar amáireaċ
iad. Dúḃairt sé nár ḃ’iad ba ṁó ba ċiontaċ aċ
an t-é a ḃí ’na ċeann orṫa agus ar ṫuille ḋ’á
sórd sa Ṁúṁain. Fear gur b’ainim dó Séadna. Fear a
ḃí ag déanaṁ airgid ḃréagaiġ le fada. Agus d’á
ċóṁarṫa san féin, gur ḃ’aiṫin do’n dúṫaiġ é
ḃeiṫ beó boċt laistiġ de ċúig nó sé ḃliaġnaiḃ,
agus anois go ḃfuil sé ar an
