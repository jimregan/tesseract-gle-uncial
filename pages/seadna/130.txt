“Tá Saḋḃ le pósaḋ,” arsa ’n sagart.

“Mo ġraiḋn mo ṡúil!” arsa Seáġan. “Naċ maiṫ
a ḃí a ḟios agam go raiḃ an greim dúid aici air agus
ná sgarfaḋ sí leis!”

“Ní le Séadna atá sí le pósaḋ,” arsa ’n sagart.

Do stad Seáġan, agus do leaṫ a ṡúile air.

“Ní le Séadna é, an eaḋ?” ar seisean.

“Ní leis,” arsa ’n sagart. “Ní féidir liom a
ḋéanaṁ amaċ cé h-é féin. Deir Diarmuid gur duine uasal
é agus gur aníos ó i n-aice an ḃaile ṁóir i mball éigin
é, agus naċ beag de ṡeó a ḃfuil d’ór agus d’airgead
agus de ṡaiḃreas aige. Deir sé gur sa ḃaile ṁór a
pósfar iad. Ní’l uaiḋ aċ cead d’ḟáġail uaim-se go
bpósfaḋ an sagart ṫíos iad. Bronnaim air iad go fonnṁar,
geallaim ḋuit é. Ní misde liom gan aon láṁ a ḃeiṫ
agam sa ġnó. Tá eagal orm gurab olc an gnó é. D’iaras
air an sgéal a ċur ar gcúlaiḃ go ceann raint laeṫeanta
go mbéaḋ uain agam ar ṫuairisg na h-áite ṫíos do ċur,
agus ar a ḋéanaṁ amaċ cé h-é an duine uasal mór so go
ḃfuil an saiḋḃreas go léir aige, agus cad é an ċúis
ná féadfaḋ sé bean d’ḟáġail ṫíos ’na ḋúṫaiġ
féin agus gan teaċt ċóṁ fada ó ḃaile ar lorg mná. Ní
ṫaiṫnean an sgéal ró ṁaiṫ leis an nduine mboċt féin,
aċ deir sé go ḃfuil an gnó go léir socair ag Saḋḃ
agus ag an nduine uasal.”

“Ar iompáil na n-eaċ tig aṫaraċ na sgéal,” arsa
Seáġan. “Ní raiḃ de ċoinne agam leis an méid sin aċ
uiread agus ḃí agam go dtuitfeaḋ an spéir uaċdaraċ. Pé
deire ḃeiḋ ar an ngnó so, tá deire le caint Ṡaḋḃ
i dtaoḃ aon éiliṁ a ḃeiṫ aici ar Ṡéadna. Pé ’cu
ḃí greim geallaṁna aici air nó ná raiḃ, go dtí seo, ní
féidir dí a leigint uirṫi níos mó go ḃfuil, ná go raiḃ
riaṁ. Is olc an ġaoṫ ná séidean do ḋuine éigin.”


