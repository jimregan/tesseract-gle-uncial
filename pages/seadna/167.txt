Gobnait. – Ċeap sé, aċ a leigint air ḃeiṫ ’ġá
cuardaċ ar a ḋíċeal nár ḃaoġal go mbéaḋ a h-aṁras
air féin. Airiú, nár ṁaiṫ é!

Peig. – Ṁaise, ní raiḃ ann aċ leanḃ, a Ġobnait. Ní
raiḃ aon ċiall aige. Agus is dóċa nár ḃ’ḟiú puínn
an sgian.

Cáit. – Níor ḃ’ḟiú. Agus isé rud a ḋéin Séamus
ansan ’ná í ḃronnaḋ air, agus ḃíos-sa ar buile
ċuige. B’ḟearr liom í a ċaiṫeaṁ sa tine ná í a
ṫaḃairt dó, agus an feall beag aige d’á ḋéanaṁ
ċóṁ gasda. D’á luíġead í, b’ ḟéidir, dá
ruiṫeaḋ leis, go mbéaḋ a h-aṁras ar ḋuine éigin eile,
agus feuċ ansan naċ deas an obair a ḃéaḋ déanta aige.

Peig. – Is fíor ḋuit sin, a Ċáit, “Is fada siar é
iarsma an droiċ ḃirt.”

Gobnait. – Ṁaise, beannaċt Dé le h-anaman do ṁarḃ,
a Ṗeig, agus comáin leat ar an sgéal! Ċoimeádfaidís sin
ansan tú go maidin amáireaċ ag caint agus ag áiteaṁ agus
ag aḃcóidiġeaċt agus ag cur ṫré ċéile.

Nóra. – Agus dar ndóiċ, a Ġobnait, ní raḃais féin gan
do ċion den aḃcóidiġeaċt agat; níor leigis leó ar fad é.

Peig. – Do ġluais Cormac airís, “gan ceó an ḃóṫair
do ḃaint d’á ḃrógaiḃ,” a ndúḃairt sé féin. Nuair
a ḃí sé imṫiġṫe do ċuaiḋ Séadna isteaċ sa tseómra
airís mar a raiḃ an duine breóite.

“Is fada go dtánaís,” arsa Diarmuid. “Isé an cleaṁnas
ó Ṡaṁain go Bealtaine agat é. Ḃéaḋ leaṫ na dúiṫe
pósda an ḟaid atáir ag gaḃáil dó. Cá ḃfuil sí
anois? Ḃí sí ansan ó ċianaiḃ. Is fearr bean ’ná
spré. Cailín ciúin ciallṁar aċ gan fearg do ċur
