dtí an lá a ḃí an uair sin ann. Ar ṫugais fé ndeara a
ċruinne agus a ḟeaḃas a ċoimeád sé é ó’n uile ḋuine
d’ár laḃair leis? Ḃíos ag faire ar an sgeul, agus ḃínn
’ġá ċeapaḋ ó am go h-am go sleaṁnóċaḋ focal éigin
uaiḋ a leigfeaḋ amaċ é; aċ níor ṡleaṁnuiġ an smiog
ba lúġa uaiḋ. Ní raiḃ aon níḋ eile ’ġá ċosg air
Máire Ġearra a ṗósaḋ aċ an rún a ḃí aige i n’ aigne
féin. Ní raiḃ eólas ar biṫ ag an sagart ná ag Seáġan
Ceataċ ar an rún san. Ḃí sé leaṫta ar fuid na dúiṫe ag
Saḋḃ gur ġeall sé í féin a ṗósaḋ. Ní raiḃ aoinne
ag bréagnuġaḋ an sgéil sin. Conus a ḟéadfaḋ aoinne a
ráḋ ’ná go mb’ḟéidir go raiḃ rud i ḃfuirm fírinne
sa sgeul? Ceapaim féin ná féadfaḋ Seán Ceataċ agus an
sagart a n-aigne do ṡocaruġaḋ ar aon rud eile aċ air seo,
nár ḃ’ḟoláir nó go raiḃ an ġeallaṁaint ann.

Síle. – Agus dar ndó’, ba ṁór an éagcóir é, a Ċáit.

Cáit. – Ba ṁór, gan aṁras, aċ cad é an leiġeas a
ḃí air?

Síle. – Ba ḋó’ liom gur ċeart do ḋaoiniḃ feuċaint
rómpa agus gan an éagcóir a ḋéanaṁ.

Cáit. – Ambasa, a Ṡíle, ba ċeart. Aċ ní ḟágan san
ná gur minic a croċaḋ duine san éagcóir agus gan leiġeas
ag aoinne air.

Gobnait. – D’airiġeas-sa gur croċaḋ duine mar sin san
éagcóir ṫiar i n-aice an Ráṫa Ṁóir fadó, nuair a
ḃriseadar na Buaċaillí Bána an cóisde agus a ṁarḃadar
an fear a ḃí ’na ġárda air.

Nóra. – Cad ba ġáḋ ḋóiḃ é ṁarḃaḋ, a Ġobnait?

Gobnait. – Is aṁlaiḋ a ċeapadar go raiḃ páipeur ag
fear an ċóisde, agus gaċ aoinne a ḃí ’na ċeann ar
