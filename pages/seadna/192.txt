“‘Tá óigḃean anso ó’n Múṁain,’ ar seisean,
‘agus deir sí gur rug duine éigin trí ċéad púnt uaiṫi,
agus naċ féidir léi teaċt suas leis, agus go dtáinig sí
ċun gearáin do ċur isteaċ air, i láṫair an ríġ.’

“‘Is deacair do’n ríġ teaċt suas leó go léir,’ arsa
’n ceann. ‘Tá fiaḋaċ ar fuid na h-Éirean,’ ar seisean,
‘le breis agus trí seaċtṁaine, ar ḃiṫeaṁnaċ éigin
eile agus is dóiċ liom gur sa Ṁúṁain a ḋéin sé pé
coir atá déanta aige. Támaoid cráiḋte, céasda, ciapaiṫe,
ag Muíṁneaċaiḃ.’

“Níor laḃair Cormac drud.

“‘Caṫain a ṫeastuiġean uaiṫi laḃairt leis an
ríġ?’ arsa ’n ceann.

“‘Pé tráṫ do ċeapfaḋ an ríġ féin,’ arsa Cormac,
agus do ṡleaṁnuiġ sé píosa óir isteaċ i láiṁ
an ċinn.

“‘Fan ansan go fóil,” arsa ’n ceann, agus d’imṫiġ
se. Ba ġearr gur ḟill sé. ‘Bíoḋ sí anso um eadarṫra
amáireaċ,’ ar seisean, ‘agus ġeaḃaiḋ sí ceart. Tá
ceart le fáġail anso ag íseal agus ag uasal. Bíoḋ sí
anso amáireaċ um eadarṫra agus fág an ċuid eile fúm-sa.”


