ċuir ad’ ċeann í ḃeiṫ anso ag déanaṁ cleaṁnais
do Ṡaḋḃ agus do Ṡéadna?”

Ḃíodar ag siúl go socair agus ag druidim ón dtiġ, aġaiḋ
Ṁicil ar an mbaile, Saḋḃ ag callaireaċt ’na ndiaiġ,
agus Diarmuid ag feiṫeaṁ le freagra.

“Dóṁaise go deiṁin,” arsa Micil, “do ċuir rud
greannṁar. Taiḋreaṁ a deineaḋ aréir dom. Ċeapas
go raḃas i dtiġ Ṡéadna am’ aonar, am’ ṡuíḋe sa
ċaṫaoir ṡúgáin agus an ṁealḃóg ar m’aġaiḋ amaċ
ar croċaḋ ar an gclaḃar. Ṫáinig dealḃ cinn mná ar an
mealḃóig. Do laḃair an ceann liom. D’aiṫniġeas glór
Ṡaḋḃ ag teaċt as. ‘Tá do ṁáṫair,’ arsa ’n
ceann, ‘ag briseaḋ a croíḋe ag casáḋ le cleaṁnas
do ḋéanaṁ idir mise agus Séadna, aċ ba ṡaoire do
Ṡéadna an bás ba ṁeasa a fuair duine riaṁ ’ná
mise ’ġá ṗósaḋ.’ Le n-a linn sin do ṗreabas am’
ḋúiseaċt agus do ṗreabas am’ ṡuíḋe. Do ġlaoḋas ar
mo ṁáṫair. Ní ḃfuaras aon ḟreagra. Ċeapas láiṫreaċ
gur anso a ḃí sí, agus do leanas í.”

D’ḟeuċ Diarmuid air idir an dá ṡúil. Níor staon
Micil. Dá ḃfaġaḋ Diarmuid Éire air ní ḟeudfaḋ sé
a ḋéanaṁ amaċ cia’cu fírinne nó éiṫeaċ ḃí ag
Micil d’á insint. Do stad sé ar feaḋ tamaill ṁaiṫ. Fé
ḋeire dúḃairt sé: –

“Tá eagla orm, a Ṁicil, gur ḃ’é taiḋreaṁ na súl
n-osgalta agat é.”

“Dóṁaise go deiṁin,” arsa Micil, “siné díreaċ an
sgeul. Ní féidir liom a ḋéanaṁ amaċ ar an neómat so,
agus ní dóċa go ndéanfad amaċ ċoíḋċe, cia’cu am’
ċodla nó am’ ḋúiseaċt a ḃíos nuair a ġlaoḋas ar
mo ṁáṫair.”

“Ċóṁairleoċainn duit,” arsa Diarmuid, “pé
