ṫáinig ó’n mbaile mór aon amadán ċoṁ críoċnuiġṫe
leis. Siní an cailín a ṫaḃarfaiḋ fios aiṫeanta a
ċreidiṁ dó sul a mbéiḋ sé aḃfad pósta aici. Má’s
feallaire é, ní maiṫfear puínn dó. Má ċeapan sé i
n’aigne go dtiocfaiḋ leis smaċt a ċur ar Ṡaḋḃ,
tá an dearṁad ar an ḃfear mboċt is mó ḃí riaṁ
air. Níor cuireaḋ smaċt ar Ṡaḋḃ i n-am. Do cailleaḋ
a máṫair sul a raiḃ sí bliaġain iomlán. Ṫug Diarmuid
a slíġ féin di go dtí go raiḃ sé ró ḋéanaċ, go dtí
go raiḃ sí imṫiġṫe ó smaċt.”

“Ní dóiġ liom gur cúrsaiḋe smaċta é, a Aṫair,”
arsa Seáġan. “Do cailleaḋ Aoiḃlín orm-sa agus gan
Máire ḃeag aċ ḋá ḃliaġain. Níor ċuireas aon smaċt
riaṁ ar an leanḃ san. Do tugaḋ a slíġ di, má tugaḋ
d’aoinne é. Oiread agus laḃairt ard léi níor déineaḋ
é, ní áirṁiġim focal feargaċ a laḃairt léi, ná
buille ḃualaḋ uirṫi. Agus feuċ conus mar atá an sgéal
againn. Ċoṁ siúrálta agus ṫáir ad’ ṡuíḋe ansan,
is túisge a ċuiṁniġean sí ar an rud a ḃíon uaim ’ná
mar a ċuiṁniġm féin air.”

“Gan aṁras, a Ṡeáġain,” arsa ’n sagart, “bíon
grástaṁlaċt i ndaoiniḃ seaċas a ċéile, agus bíon an
braon fóġanta i ndaoiniḃ seaċas a ċéile, agus an droċ
ḃraon. Aċ mar sin féin, ċóṁ fada agus a ṫéiḋean an
ċoitċiantaċt, is fíor é an sean-ḟocal agus ní sáróċar
é, ‘Ní ḃíon an raṫ aċ mar a mbíon an smaċt.’”

Ċomáineadar leó ar an gcuma san ag caint agus ag cur ṫré
ċéile, Seáġan Ceataċ go sásta i n’aigne agus go ró
ḃuiḋeaċ de’n duine uasal a ṫáinig ċoṁ fada fá
ḋéin Ṡaḋḃ, agus an sagart go neaṁ-ṡásta i n’aigne
le h-eagla naċ aon ċríċ ḟóġanta a ḃéarfaḋ gnó
Ṡaḋḃ agus an duine uasail iasaċta.


