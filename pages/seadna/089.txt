
CAIBIDIOL A H-AONDEUG.

Le n-a linn sin do ḃi Micil agus a ṁáṫair ag
críoċnuġaḋ an ċleaṁnais ar a ndíċeall. Is beag ná
go raiḃ sé socair acu cia h-iad a ḃéaḋ ar an gcóisre.

D’airiġeadar an duine ag teaċt ċun an tíġe. Ṗreabadar
’na suiḋe. Ḃíodar ag feuċaint an doras amaċ. Cia
ġeaḃaḋ ṫar an ndorus aċ Séadna! D’ḟéaċ sé
isteaċ ar an mbeirt. Níor ḃog sé a ḃéal. Níor ḋein
sé aċ feuċaint orṫa. Ba ḋóiġ leat gurab aṁlaiḋ
a ċeangail an ḟeuċaint sin de’n talaṁ iad. Níor stad
sé d’á ṡiúḃal. Níor ḋéin sé aċ feuċaint orṫa
agus comáint leis.

Níor laḃair aoinne de’n ḃeirt go ceann aḃfad. Fé
ḋeire do laḃair an ṁáṫair.

“Seaḋ!” ar sise. “Cad deirir anois leat féin?”

“Deirim gur neaṁ-ċoitċianta an suiríġe é,” arsa
Micil. “Duine réiḋ ċun a ṗósta, agus é ag dul ċun
cainte leis an mnaoi óig, agus é tar éis ḃeiṫ ag caint
leis an sagart, gan casóg gan hata air, aprún gréasaiḋe
air, céir ar a ṁéireanaiḃ, agus coinneal ’na ḋá
ṡúil! Tá an sgeul ag dul sa ṁuilion orm.” Agus do ḃuail
sé amaċ agus suas ċun a ġnóṫa. Agus geallaim ḋuit ná
raiḃ an misneaċ céadna sa ċois ḃacaċ ag gaḃáil suas
a ḃí inti ag gaḃáil síos aige.”

Ḃí Seáġan Ceataċ ’na ṡuíḋe sa ṗárlús, ’na
ṫiġ féin, i n-aice na finneóige. Ḃí Máire ’na suiḋe
ar a aġaiḋ amaċ. Cé ċífidís ag teaċt ċun an dorais
aċ Séadna. Do ṗreab Seáġan amaċ ’na ċoinniḃ.

“Airiú, míle fáilte róṁat, a Ṡéadna!” ar seisean.


