“Níor ḃ’ḟearra ḋuit rud a ḋéanfá anois,
a ṁáṫair,” arsa Micil, “’ná dul agus greas a
ċodlaḋ ḋuit féin.”

“Is olc an rud codlaḋ d’ḟinn an lae, a Ṁicil,” ar
sise. “B’ḟearr do ḋuine foiḋne a ḋéanaṁ air dá
mb’ḟéidir é, i dtreó go mbéaḋ codlaḋ na h-oíḋċe
go maiṫ aige.”

Do ġluais Micil suas go tiġ Ṡéadna agus do luíġ sé
ar a ġnó. Ní raiḃ ḋá ġreim curṫa aige nuair siúd
isteaċ ’na ḋiaiḋ a ṁáṫair. Ṫóg sé a ċeann
agus d’ḟeuċ sé uirṫi. Ṫóg Séadna a ċeann agus
d’ḟeuċ se uirṫi.

“A Ṡéadna,” ar sise, “dá mb’é do ṫoil é,
d’oirfeaḋ ḋom focal a laḃairt leat ad’ aonar.”

“A Ṁiċíl,” arsa Séadna, “dá mb’áil leat-sa
bualaḋ amaċ ansan tamaillín.”

Do ḃuail Micil amaċ agus ċuir sé a ḋrom le claiḋe.

“Ní ḟeadar an tsaoġal,” ar seisean leis féin, “cad
atá ag éiríġe ḋi nó cad é an fuadar é seo fúiṫi!

Ḃí tor aitinn taoḃ leis. Ċonaic sé ar an dtor beaċ ḃeag
i n-aċran i snáiṫ ruaḋáin alla. Do ṗreab an ruaḋán
alla amaċ as an áit ’na raiḃ sé i ḃfolaċ agus ṫug
sé fé ḃreiṫ ar an mbeiċ mbig. Nuair a ċonaic sise ag
teaċt é ċuir an sgeón dúbailt nirt inti, agus do ḃris
sí an snáṫ agus d’imṫiġ sí.

Síle. – Ó, am briaṫar, a Ṗeig, go ḃfeaca-sa rud mar
sin ag ruaḋán alla ḋ’á ḋéanaṁ, aċ má ’seaḋ,
ní beaċ a ḃí sa tsnáiṫ aċ cuil, agus do rug an
ruaḋán alla ar ċaol-drom ar an gcuil, agus am briaṫar ná
raiḃ aon ṁaiṫ ḋi ḃeiṫ ag croṫaḋ a cos agus ag
únḟairt. Ċoimeád sé a ġreim ċun go raiḃ sí socair
go leor. Agus ansan dá ḃfeicfeá mar ḟill sé sa tsnáiṫ
í agus mar a rug sé leis isteaċ í.


