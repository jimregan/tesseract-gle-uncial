
CAIBIDIOL A CÚIGDEUG.

D’imṫiġ Seáġan Ceataċ aḃaile, agus nuair a fuair sé
an ċaoi do ṫaraing sé anuas an sgeul.

“Ní’l aon tseó, a Ṁáire,” ar seisean, “aċ a
ḃfuil de ṁaiṫeas ag Séadna d’á ḋéanaṁ ar fuid na
dúiṫe. Ní ḟeadar an tsaoġal conus ṡeasuiġean airgead
dó. Isé mo ṫuairim ná fuil, nó gur beag má tá, aon duine
boċt sa ṗaróiste anois ná fuil raint d’á ċuid aige.”

“Ní’l, a aṫair,” ar sise, “ná dá ndéarfá ins
na seaċt bparóistíḃ is goire ḋi. Bíon iongnaḋ mo
ċroíḋe orm féin, leis, nuair airiġim na daoine ag caint,
conus ná fuil sé briste fadó. Ní ’n-a sgillingíḃ ná
’n-a ṗúntaiḃ atá an t-airgead ag imṫeaċt uaiḋ,
aċ i n-a ḟiċidiḃ agus ’n-a ċéadaiḃ púnt.”

“Is minic a ḃím ’ġá ċuiṁneaṁ,” ar seisean, “gur
mór go léir an iongnaḋ, é a ḃeiṫ ’ġá sgaoileaḋ
uaiḋ ar an gcuma san. Dar ndóiġ, d’ḟéadfaḋ
duine tairḃe ḋéanaṁ, agus déirc a ḋéanaṁ,
agus carṫanaċt a ḋéanaṁ, agus gan an éagcóir sin a
ḋéanaṁ air féin. Isé rud adeir a lán ’ná gurab ar
éadtromaċt atá sé.”

“Ar éadtromaċt!” ar sise. “Is deacair dul uaṫa. Dá
mbéaḋ sé ’na spriúnlóir neaṁ-maiṫeaċ do
ġeaḃaidís loċt air. Déarfaidís go raiḃ sé ag déanaṁ
an airgid le saint agus le cruaḋáil. Anois, nuair naċ féidir
saint ná spriúnlaiṫeaċt a ċur ’na leiṫ, ní foláir
a ráḋ gur ar éadtromaċt atá sé. Is maiṫ an ḃail air
gur ró ḃeag é a ṡuim ’na gcaint. Pé cúis atá aige
le ḃeiṫ ag déanaṁ na maiṫeasa, is dóċa go ḃfuil
fios a aigne féin aige.”


