baoġal gur airiġ Pails í mar tá sí ċóṁ bóḋar le slis,
agus ambriaṫar nár airiġeas aoinne eile ’ġá ráḋ gur
h-airiġeaḋ í.”

“Siné ṡaṁluiġeas,” arsa ’n sagart. “Is dóċa,”
ar seisean, “naċ foláir nó gur airiġ sí siúd rud
éigin de’n ráfla so ar siúḃal i dtaoḃ Ṡaḋḃ,
nár stad cos di ó ḟág sí an áit seo go ndeaċaiḋ sí
síos go dtí an baile mór. Ansan gur ċuir sí fiaḋaċ agus
cuardaċ agus tóir i ndiaiġ an ḃiṫeaṁnaiġ úd i dtreó
gur rugaḋ air agus gur croċaḋ é. Agus gur ṫug an ríġ
do Ṡaḋḃ an trí ċéad púnt do rugaḋ uaiṫi agus trí
ċéad eile mar ṫuille.”

“Stad! stad! a Aṫair,” arsa Diarmaid. “Cad é sin agat
d’á ráḋ mar sin, a Aṫair? Conus ḟéadfaḋ an cailín
boċt san dul go dtí an baile mór agus eólus na caṫaraċ
do ḋéanaṁ? Cailín beag ná raiḃ riaṁ tar fiċe míle
ó ḃaile!”

“Ní’lim-se aċ ’ġá innsint cad é an ráfla
d’airiġeas,” arsa ’n sagart. “Is dóċa gur airiġ an
ḃean úd an ḟeasa, ná fuil aici, an ráfla céadna, agus
gur ċeap sí dá mbéaḋ tusaċ an sgéil aici ḋuit-se go
mbainfeaḋ sí síntiús airgid asat d’á ḃarr, agus ní
deirim ná gur ḃain.”

“Níor ḃain puínn, a Aṫair,” arsa Diarmuid. “Aċ
cad é an saġas ráfla é? Nó cad a ċuir ar bun é?”

“Is aṁlaiḋ a ḃíos féin ċun teaċt anall ’ġá
innsint duit a leiṫéid do ḃeiṫ ar siúḃal nuair a
ṫáinig an teaċtaire ċúgam ’ġá ráḋ go raiḃ eagla
ar ċuid des na cóṁarsain go n-aṫ-iompóċaḋ ort.”

“Ba neaṁġáḋ ḋóiḃ sin!” arsa Diarmuid. “Ní
ḟeaca riaṁ iad aċ aṁlaiḋ. Dá mbéaḋ aoinne ’ġá
iaraiḋ orṫa ní baoġal go mbéidís ċoṁ tionsgalaċ!
