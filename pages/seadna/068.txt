“Ḃíos tamall de m’ ṡaoġal, a Ṡioḃán,” ar sise,
“agus do ċeapas ná pósfainn ċoíḋċe.”

“Ní h-aon tamall mór de d’ ṡaoġal atá caiṫte,”
arsa Sioḃán.

“D’á luíġead é, tá sé buarṫa go maiṫ le
déanaiġe,” arsa Máire.

“Ní ḟeicim puínn áḋḃar buarṫa agat,” arsa
Sioḃán.

“Tá mo ċroíḋe d’á ṡníoṁ le buairt,” ar sise.

Ansan do laḃair sí i gcogar le Sioḃán agus ċaiṫeadar
tréiṁse mór ag cogarnaiġ. Nuair a ḃí an cogarnaċ
críoċnuiġṫe acu ċuaiḋ Máire aḃaile agus ċuaiḋ
Sioḃán a ċodla. Aċ ní baoġal gur ṫuit aon neul codlata
ar Ṁáire ná ar Ṡioḃán an oíḋċe sin.

Nuair ḋ’éiriġ Sioḃán ar maidin isí a ḃí go
tuirseaċ. Nuair a ċeap sí a caiḋp a ċur ar a ceann, is
’na póca a ċuir sí é. Nuair a ċeap sí a bróg a ċur ar
a cois, is sa teine a ċuir sí í mar a ċuirfeaḋ sí fód
móna. Nuair a ṫáinig sí ar a glúiniḃ ċun na bpaidreaċa
do ráḋ, do ṫeip uirṫi focal ar biṫ a ráḋ le cruinneas
aċ “Go gcuiriḋ Dia ar mo leas mé! Go gcuire Dia ’s Muire
Ṁáṫair ar mo leas mé!” Nuair a ṫeastuiġ ó Ṁicil
a ċuid bíḋ d’ḟáġail, ní raiḃ an biaḋ ollaṁ
dó. Nuair a cuireaḋ os a ċóṁair é, ní raiḃ sé aċ
leaṫ-ḃeirḃṫe. Níor leig sé aon níḋ air, aċ an
biaḋ do ċaiṫeaṁ ċóṁ maiṫ agus d’ḟéad sé é.

“Tá rud éigin ar mo ṁáṫair”, ar seisean i n’ aigne
féin. “Ní ḟeadar an tsaoġal cad ’tá ag éiriġe
fúiṫi. Ní h-éidir gurab é an báille úd a ḃéaḋ
ag teaċt airís? A ṁáṫair,” ar seisean, “tá rud
éigin ag déanaṁ buarṫa ḋuit. An raiḃ a ṫuille le
h-éileaṁ ag an mbáille an lá úd?”

“Aċ! ní raiḃ, a Ṁicil, oiread agus
leaṫ-ṗinge. Ní’l blúire orm aċ nár ċodlas puínn
aréir.”


