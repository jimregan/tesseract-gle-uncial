“Cá ḃfios duit ná fuil bean ċeana ag an nduine uasal
san?”

“Sin é díreaċ adúḃairt an sagart aréir nuair a ḃíos
ag caint leis. Aċ dúḃart-sa leis ná raiḃ uaim aċ cead
ḋ’ḟáġail uaiḋ do ṡagart éigin sa ḃaile ṁór ċun
iad a ṗósaḋ. Gan aṁras, ní iarfaḋ sé an cead san dá
mbéaḋ sé pósta agus bean ċeana sa ḃaile ṁór aige.”

“Tuigim,” arsa Séadna. “Cé ḋein an cleaṁnas?”

“Is aṁlaiḋ a ḃíodar ag magaḋ agus ag caiṫeaṁ
aimsire ḋóiḃ féin an ċéad oíḋċe. Gaċ aoinne acu
’ġá áiteaṁ ar an gcuid eile gur ṫúisge a ṗósfaḋ
Saḋḃ é féin ’ná aoinne ḋíoḃ-san. – ‘Cuirimís
ar ċrannaiḃ é,’ arsa duine acu. – ‘B’ḟéidir ná
tógfaḋ sí an t-é go dtuitfeaḋ an crann air,’ arsa duine
eile acu. Ċuireadar ċuici an ċeist. – ‘Tógfad,’ ar
sise, ‘má ṫuitean an crann ar an ḃfear a ṫaiṫnfiḋ
liom.’ Fuaradar go léir ana ṡult sa méid sin. Do cuireaḋ
ar ċrannaiḃ é, agus do ṫuit an crann ar an ḃfear a
ċonaicís le n-a cois ó ċianaiḃ. Ċeapamar uile ná raiḃ
ann aċ magaḋ, aċ am briaṫar gur ġlac seisean de ċroíḋe
ḋáiríriḃ é. Nuair a ṁeas Saḋḃ tarang as, ‘Ambasa,
a ’nġean ó,’ ar seisean, ‘ní ḋéanfaiḋ san an gnó
ḋuit. Dúḃraís go dtógfá an t-é air go dtuitfeaḋ an
crann, dá dtuitfeaḋ an crann ar an ḃfear a ṫaiṫnfeaḋ
leat. Tóg mé anois, nó abair ná taiṫnim leat.’ B’é
deire an aiġnis é gur déineaḋ an cleaṁnas.”

“Ar ceannuiġeaḋ puínn capall do’n ríġ?” arsa Séadna.

“An oíḋċe a ṫánadar,” arsa Diarmuid, “ṫugadar
ḋom, le cur i gcoimeád, bosca mór iarainn agus é lán
go bara d’ór ḃuíḋe. Ḃí muiriġean mo ḋá láṁ
ann. Ar maidin indiu do líonadar a bpócaí as, ag
