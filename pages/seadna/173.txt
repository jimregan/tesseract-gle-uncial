ḟeuċ sé idir an dá ṡúil uirṫi mar ní raiḃ
raḋarc aige aċ ar ṡúil léi. Níor ḃeag dó san. Ní
raiḃ aon ṁíogarnaċ ar an súil sin ná aon ṁallaċar
raḋairc. Ṡín sí ċuige amaċ a láṁ ḋeas. Ṫaraing
sé píosa airgid as a ṗóca agus ċuir sé ar ċroíḋe
a dearnan é. Ċuir sí puṫ d’á h-anáil air. Is dóċa
go raiḃ sé níos mó ’ná ċeap sí ḃéaḋ sé, mar
do baineaḋ d’á cosaint í. Ṡleaṁnuiġ an greim de
ċaipín an ċlóca agus do noċtaḋ a h-aġaiḋ. Ḃí sí
ar leaṫ-ṡúil, agus ḃí casaḋ ’na beul siar náċ
mór go dtí an áit ’nar ċeart an ċluas do ḃeiṫ,
agus ḃí an ċluas imṫiġṫe. Ḋruid Diarmuid uaiṫi i
ndiaiġ a ċúil, agus geallaim ḋuit go raiḃ eagla air.

“Cia atá ar ḃúr dtí?” ar sise. “Tá teine agus
uisge ar ḃúr dtí,” ar sise. “Tá galar agus bás ar
ḃúr dtí,” ar sise. “Tá neiṫe ar ḃúr dtí ná fuil
puínn coinne agaiḃ leó,” ar sise. “Mura mbéaḋ gan
mé ḃeiṫ aḃfad uait do ló ná d’ oíḋċe le trí
seaċtṁainiḃ do ḃéaḋ a ḟios agat um an dtaca so
cia h-iad atá ar do ṫí,” ar sise le Diarmuid. “Agus
ba ċóir,” ar sise, “nár ḃeag dom de ġnó ḃeiṫ
ad’ ċosaint-se, gan ḃeiṫ ag cosaint t’inġíne leis,
d’á ḟaid ó ċéile tú féin agus í féin.”

“Cá ḃfuil sí?” arsa Diarmaid. “Nó cad ’tá ’ġá
coimeád amuiċ? Nó cad fé ndeara ḋí imṫeaċt agus gan
sgéal ná duain do ċur ċúgam aḃaile anso go mbéaḋ a
ḟios agam ciacu beó nó marḃ atá sí? Is olc a ḋéin
sí orm é.” Agus ḃí a láṁ ṫíos aige i bpóca a
ḃríste agus píosa eile airgid aige d’á láiṁsiáil. Do
ċonaic sise an méid sin ċóṁ maiṫ agus dá mbeaḋ fiċe
súil aici.

“Ní fada go ḃfaiġir a tuairisg,” ar sise, agus ḃí
an láṁ sínte airís aici, “agus ní h-orm-sa is cóir
