
CAIBIDIOL A H-OĊTDEUG.

Ḃí an oíḋċe ag imṫeaċt agus ní raiḃ Cormac ag
filleaḋ ná aon tuairisg ċruinn uaiḋ. Na daoine do ċaill
a gcuid, ḃí ceist agus ceann-fé agus náire ag teaċt
orṫa. An focal úd adúḃairt Saḋḃ le fear an ḃramaiġ,
d’airiġeadar é agus do ṫuigeadar ’na n-aigne go raiḃ an
ceart aici. Ní raiḃ aoinne acu féin nár oir an ċaint dó,
ċóṁ cruinn agus d’oir sí d’ḟear an ḃramaiġ. Ḃí a
ḟios acu ná raiḃ puínn truaġa ag daoiniḃ dóiḃ, agus
ní raiḃ puínn truaġa acu féin d’á ċéile. D’inis
a dtuisgint féin dóiḃ, nuair a tugaḋ an t-airgead mór
dóiḃ ar na capailliḃ, go raiḃ breis ṁór agus a gceart
acu d’á ḟáġail, — agus ġlacadar é. Ar ball nuair
a ṫáinig an ḟírinne amaċ do ṫuigeadar ’na n-aigne
nár imṫiġ orṫa aċ an rud a ḃí tuillte acu, mar gur
ṫugadar toil do’n droċ ḃeart. Ḃíodar ag bailiuġaḋ
leó agus ag imṫeaċt aḃaile, go dúr agus go doċraideaċ,
go do-ṡásta agus go díombáḋaċ, go leaṁ díoḃ féin
agus de ċuaird an lae acu.

Síle. – Feuċ gurab iomḋa cuma i n-a ndéintear airgead
bréagaċ d’éaġmuis é ḋéanaṁ de licíníḃ slinne,
le diablaiḋeaċt.

Cáit. – Feuċ féin sin. Agus feuċ, leis, gurb anaṁ le
fáġail duine ḃéaḋ ċóṁ macánta san go dtiocfaḋ sé
i gcionn seaċtṁaine ċun an airgid ċirt do ċur i n-inead
an airgid ḃréagaiġ, mar ṫáinig Miċeál Réamoinn.

Gobnait. – Agus dálṫa an sgéil, féaċ gur beag d’á
ḃuiḋċas a ḃí air. Ḃí “a ċuid a’s a ċlú aige”
ag imṫeaċt dó.


