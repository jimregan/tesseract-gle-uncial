ar fad d’airgead agus d’ór agus d’olṁaiṫeas. Agus
go ndúḃairt an ríġ nár ḃ’ḟoláir a cuid féin
do ṫaḃairt do Ṡaḋḃ ar a ḋúbailt, agus a roġa
d’á raiḃ ann de ṡeóidiḃ uaisle. Agus na capaill do
ceannuiġeaḋ ar an aonaċ agus gur díolaḋ an t-airgead
bréagaċ asta, dúḃairt sé nár ḃ’ḟoláir iad do
ċuardaċ agus iad do ċur ṫar n-ais sa Ṁúṁain ag triall
ar an muíntir go mba leó iad. Ansan do órduiġ an ríġ tiġ
Ṡíogaiḋe do ġlanaḋ agus do ṡocaruġaḋ agus do ċur
i dtreó, agus é ṫaḃairt do Ṡaḋḃ, dá mba ṁaiṫ
léi dul ċun cóṁnuiġṫe ann agus a h-aṫair do ḃreiṫ
léi ann, mar go raiḃ comaoin ṁór curṫa aici air, comaoin
níos mó ’ná ċuir aoinne des na h-uaisliḃ a ḃí ’na
ṫímpal riaṁ air, cé gur ṁór an iontaoiḃ a ḃí
aige asta agus gur ġairid a ngaol leis. Lá arna ṁáireaċ
an lae sin iseaḋ d’airiġ Uilig de Búrc i dtaoḃ an
ċleaṁnais. Isé a ḃí ar siúḃal ag daoiniḃ ’ná
go raiḃ Saḋḃ agus Cormac le pósaḋ, agus go raġaidís
ċun cóṁnuiġṫe sa tiġ ṁór agus ná raiḃ aon tseó
aċ a ḃfuair Saḋḃ de ṡaiḋḃreas d’éaġmuis na
sé gcéad.”

“Aililiú!” arsa Diarmuid. “Is éaċtaċ an saoġal
é! Cá ḃfuil an t-é ċeapfaḋ go ḃfeicfí ċoíḋċe
an ḃeirt sin i gcuing ṗósta!”

“An raġair go dtí an baile mór ċun cóṁnuiġṫe,
a Ḋiarmuid?” arsa Pádraig.

“Pé ball ’na raġaiḋ sé,” arsa ’n sagart, “ní
dóiċ liom go dtiocfaiḋ aon aṫ-iompáil an turus so air.”

“Caṫain a ḃéiḋ tú féin ag dul síos go dtí an
ċaṫair, a Aṫair?” arsa Pádraig.

“Ḋe, cad ċuige, a Ṗádraig?” arsa ’n sagart.

“Ḋe, cad ċuige, a Aṫair, aċ ċun iad súd do
ṗósaḋ! Dá mbéinn-se ad’ ċás, a Aṫair, ní
ṫaḃarfainn aon
