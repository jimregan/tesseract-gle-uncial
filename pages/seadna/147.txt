“Éist, a Ṡaḋḃ!” arsa fear an ḃramaiġ. “Ná
bíoḋ ceist ort. Tá sé buailte isteaċ am’ aigne, agus a
raiḃ de ḋaoiniḃ gan ċiall ar an aonaċ so indiu, naċ
foláir nó is ró ġearr go ḃfaġfar i mball éigin ar a
measg amadán do ṗósfaiḋ gan spré ṫú.”

Airiú, do léim sí as a corp, agus sul a raiḃ a ḟios aige
cad a ḃí ċuige ḃí an dá láiṁ go daingean aici ’na
ċuid féasóige agus í ’ġá staṫaḋ. Do staṫ sí anonn
é agus do staṫ sí anall é. Ċuir sé a trí nó a ceaṫair
de ḃéiceanaiḃ as, mar ċuirfeaḋ gaṁain bolláin le linn
na sgéine do ċur ar a sgórnaiġ. Níor ḃuail sé í, cé gur
ṁór an ḟoiḋne aige é. Ċuir sé an dá láiṁ léi agus
do ċaiṫ sé uaiḋ amaċ í agus do riṫ sé leis féin. Ní
folaṁ a ṫug sise na méireanna léi. Ba ḋóiċ leat go
dtuitfeaḋ an t-anam tur teiṫ as a raiḃ láiṫreaċ nuair
ċonacadar an folaṫaċtaḋ a fuair fear an ḃramaiġ agus
nuair a ċonacadar an ḟéasóg ar ṁéireanaiḃ Ṡaḋḃ.

Le n-a linn sin ḃí na daoine ag filleaḋ níos líonṁaire
ó leanṁaint na mbiṫeaṁnaċ. Fé mar ṫigidís ḃíoḋ
gaċ aoinne acu ’ġá ḟiafraiġe cad fé ndeár an sult nó
cad a ḃí ar siúḃal. Ba ġearr gur ċuireadar a ndeacraí
féin as a gceann agus gur luiġ an ċaint agus an tráċt agus
an cóṁráḋ go léir ar an matalong a ḃí imṫiġṫe
ar Ṡaḋḃ agus ar Ḋiarmuid Liaṫ.

Síle. – Go deiṁin, a Ṗeig, is dóċa mura mbéaḋ
san go n-imṫeóċaḋ orṫa mar adúirt Diarmuid féin, go
marḃóċaí iad nó go loisgfí sa tiġ iad ’na mbeaṫaiġ.

Cáit. – Mura mbéaḋ Séadna ḃí an sgéal go h-olc acu.

Síle. – Conus é sin, a Ċáit? Dar ndóiċ má dúḃairt sé
le Diarmuid an dorus do ḋúnaḋ nár osgail Saḋḃ féin é?


