máṫair Ṁicil cuaird ann. Agus an lá ná bíoḋ sise
ann ḃíoḋ Máire Ġearra féin ann, agus isé adeireaḋ
na cóṁarsain ’ná gur ṁó an ḃreis ḟeaḃusa a
ṫéiḋeaḋ ar Ḋiarmuid an tamall de lá a ṫugaḋ sí ag
caint leis ’ná mar ṫéiḋeaḋ air an ċuid eile de’n
aimsir ar fad. Deireaḋ Diarmuid féin go saṁluiġeaḋ sé
go dtógṫaí an ceó d’á ċroíḋe nuair a ċíḋeaḋ
sé ċuige an dorus isteaċ í.

Isé rud adeireaḋ gaċ aoinne ’ná gur ṁaiṫ an ḃail
air gan Saḋḃ do ḃeiṫ i n’ aice an ḟaid a ḃí sé
’na luíġe, mar ná béaḋ aon ḃreiṫ aige ar ṫeaċt
ċuige féin an ḟaid a ḃéaḋ sí láiṫreaċ. Dá mbéaḋ
aoiṫeó aige d’á ḟáġail agus go dtiocfaḋ aon níḋ
crosda uirṫi, go spriúċfaḋ sí agus go gcuirfeaḋ sí
aṫ-iompáil air ċóṁ siúrálta agus a ḃí Saḋḃ mar
ainim uirṫi.

Siné a ċeapadar na cóṁarsain, aċ ní h-é sin a ċeap
Diarmuid féin. Dar leis, ní raiḃ ’ġá ċoimeád ar
fleasg a ḋroma aċ gan í ḃeiṫ ag teaċt aḃaile ná
aon tuairisg uaiṫi. Ó ṁaidin go h-oíḋċe ní ḃíoḋ
aon ċúrsaí cainte idir é féin agus na daoine ṫigeaḋ
isteaċ, aċ “cá raiḃ sí?” nó “cad a ḃí ’ġá
coimeád amuiċ?” nó “ciacu beó nó marḃ a ḃí sí.”
“Má ḃí sí beó cad ’na ṫaoḃ ná h-aireoċaḋ duine
éigin sgéala uaiṫi? Má ḃí sí marḃ cad ’na ṫaoḃ
ná tiocfaḋ tásg a báis ó ṫaoḃ éigin? Dar ndóiċ ní
ḟéadfaí í ṁarḃaḋ gan a ḟios do ḃeiṫ ag duine
éigin. Dá marḃaiḋtí i lár na h-oíḋċe í agus an corp
do ċaiṫeaṁ i bpoll éigin, dar ndóiċ do geaḃfaí lar
na ṁáireaċ a ḃéaḋ ċúgainn é, agus do leaṫfaḋ an
sgéal ar fuid na dúiṫe, agus do béarfaí ar Ṡíogaiḋe,
dá mb’ aige ḃéaḋ an gníoṁ déanta, agus do croċfaí
é. Dá mbéaḋ oiread eile gliocais ann ní ḟéadfaḋ sé
dul ó Ċormac.”


