an ċaipín agus é dúnta os cionn a béil aici, i dtreo ná
raiḃ le feiscint ag Diarmuid d’á ceannaċaiḃ aċ a srón
agus súil léi.

Ḋein sí ceann ar aġaiḋ ar an ndorus, agus an dorus isteaċ,
agus mara mbéaḋ gur ḋruid sé i leaṫ taoiḃ uaiṫi do
leagfaḋ sí é. Suas léi ċun na teine agus do ṡuiġ sí i
gcaṫaoir Ḋiarmuda féin. Ṫug sí a h-aġaiḋ ar an dteine
agus do leaṫ sí a ḋá láiṁ agus í féin, ag glacaḋ
an ġoraḋ, agus ba ḋóiċ leat go raiḃ gáḋ aici leis.

Ṫóg Pails a ceann sa ċúinne agus d’ḟeuċ sí ar an
stróinséir go fada agus go dúr. Do stad Diarmuid i lár an
tíġe ag feuċaint sa ċúl uirṫi. Nuair a ḃí sí teiṫ
ċuir sí an láṁ ċlé airís i gcaipín an ċlóca agus
ḋún sí os cionn a béil é. D’ḟeuċ sí ar Ṗails
amaċ as an súil aonair. Ansan d’ḟeuċ sí ar Ḋiarmuid.

“Tá cearc ag glaoḋaċ sa tiġ seo!” ar sise, agus is ar
éigin a ḟéadfaḋ duine a ḋéanaṁ amaċ ciacu glór
mná ḃí aici nó glór fir. “Tá cearc ag glaoḋaċ sa
tiġ seo!” ar sise, an tarna h-uair.

“Níor airiġeas-sa ag glaoḋaċ í,” arsa Diarmuid.

“Tá cearc ag glaoḋaċ sa tiġ seo!” ar
sise. “Sruḃ! sraḃ! sruḃ sraḃ! sruḃ sraḃ!”
ar sise.

“Cár ġaḃais ċúgainn, a ’nġean ó?” arsa Diarmuid.

“Sruḃ sraḃ! sruḃ sraḃ! sruḃ sraḃ!” ar sise. “Is
fada í mo ċuaird ċúgaiḃ,” ar sise, “ag teaċt mar
ṁaiṫe liḃ. Is mór an éagcóir sin,” ar sise, “mise
dom’ ċur ċúgaiḃ anso ó Ċúig Ulaḋ ḃur ndíon
ar eascáirdiḃ, ċóṁ maiṫ agus dá mba ná faiġfí
duine ba ġiorra ó ḃaile agus ba ġiorra gaol daoiḃ ċun
a ḋéanta.”

“Cia atá ar ár dtí?” arsa Diarmuid.

Ṗreab sí ’na suíḋe agus ṫug sí a h-aġaiḋ air. Níor
