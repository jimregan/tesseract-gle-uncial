“A Ṡéadna,” ar seisean, “is tú an fear is
éagsaṁlaíġe d’ár ḃuail riaṁ fós umam i n-aon taoḃ
d’ár ṫugas m’aġaiḋ. Nuair a ṫánaís isteaċ,
do ṫuigeas uait ná raiḃ níḋ ar biṫ ag briseaḋ do
ċroíḋe aċ gan neart a ḃeiṫ ḋuit Máire Ġearra do
ṗósaḋ. Anois, siné a h-aṫair, le n-a lán-toil féin,
’ġá bronnaḋ suas ort, agus ní’l agat le ráḋ aċ gur
truaġ agus gur tubaisteaċ an sgeul é! Cad é mar ṡaġas
duine ṫú? Nó cad ’tá uait?”

“Ní h-iongnaḋ tú ag cur na ceiste sin, a Aṫair,”
arsa Séadna. “Is deacair a ráḋ cad é an saġas duine
mé, ná cad ’tá uaim. Pé saġas duine mé, tá an
méid seo agam le ráḋ i dtaoiḃ an ċleaṁnais seo: ba
ṡaoire do Ṁáire Ġearra an bás is dona d’á ḃfuair
daonaiḋe riaṁ ’ná mise ’ġá pósaḋ. Siné an saġas
duine mé. Dá ḃféadfainn teaċt suas le duine éigin do
laḃarfaḋ léi agus do noċtfaḋ an sgeul san dí, agus do
ṫaḃarfaḋ cóṁairle a leasa ḋi, .i. mise do ċur as a
h-aigne agus as a croíḋe, agus í féin a ṫaḃairt suas
do Ḋia mar a ṫug sí riaṁ, siné atá uaim. Ċeapas go
ndéanfaḋ an ḃaintreaċ é. Má ḋéin, níor ṫáinig
léi. D’iaras ar Ṡeáġan Ċeataċ féin ó ċianaiḃ
é ḋéanaṁ. Is baoġal liom ná feadair an duine cad is
maiṫ ḋó a ḋéanaṁ. Do ṫánag ċúgatsa, a Aṫair,
ag braṫ air, as méid do ṫaiṫíġe agus do ṫuisgiona
agus do ṁeaḃraċ cinn féin, go ndéanfá é, nó go
gcóṁairleóċṫá cad is fearr a ḋéanaṁ sa ċás.”

“Tá eagal orm, a Ṡéadna,” arsa ’n sagart, “go ḃfuil
éagcóir ṫrom agat d’á déanaṁ ort féin. Tá aiṫne
ṁaiṫ agam ort le fada. An lá is dealḃa d’á raḃais,
níor airiġeas luaċ feóirlinge ag aoinne d’á ċur ad’
leiṫ. An lá is neaṁ-spleaḋaíġe d’á raḃais, níor
h-abraḋ riaṁ gur ḋéinis éagcóir ar ċeardaiḋe,
