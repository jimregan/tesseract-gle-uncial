“Is é an fear céadna san díreaċ atá ar siúḃal
agam,” ar seisean. – “An raḃais ag caint leis?”
ar sise. – “Anois díreaċ a ṫánag uaiḋ,” ar
seisean. “Dúḃairt sé,” ar seisean, “go raiḃ sé
ollaṁ agus lán-ċeapaiṫe ar ṫusa ṗósaḋ.” –
Ní raiḃ aon lá ar feaḋ seaċtṁaine ’na ḋiaiġ san
ná gur ċeap sí an uile neómat gur ḃ’é an Caoilteaċ a
ḃíoḋ ċuici an dorus isteaċ nuair airiġeaḋ sí aoinne
ag teaċt. Fé ḋeire do ḃris ar an ḃfoiḋne aici. Siúd
soir í go tiġ an Ċaoiltiġ.

Peig. – Níor ċuaiḋ!

Gobnait. – Deirim leat gur ċuaiḋ, agus a ceann i n-áirde
ċóṁ baoṫ agus ḃí sé riaṁ. Ḃí iongnaḋ ar
an gCaoilteaċ cad a ṫug í. Ḃí sé ċóṁ fada as an
ndúṫaiġ, níor aiṫin sé cia ’r ḃ’í.

“Fy don’t you marry me?” ar sise.

“Fot does I want you for?” ar seisean, “you head of
a fool!”

Cáit. – Tuigim an sgeul go léir anois. Níor ġaiḃ Diarmán
ṫar an ndorus ó ṡin acu, agus níor lúġa air saiġidiúir
dearg do ḃualaḋ uime ar an mbóṫar ’ná aoinne de’n
ḃeirt, Siún ná a h-aṫair.

Síle. – Abair as Gaoḋluinn é, a Ġobnait.

Gobnait. – “Cad ’na ṫaoḃ ná pósann tú mise?” ar
sise. “Cad é an gnó a ḃéaḋ agam díot-sa, a ṗlaosg
óinsíġe?” ar seisean.

Síle. – Siné. Tuigim anois é. Naċ gránda an ċaint an
Béarla san! Ní ḟeadar féin an tsaoġal cad é an dúil a
ḃíon ag daoiniḃ ann. Ní’l acu aċ “fot? fot? fot?”
mar ḃéaḋ cearc go mbéaḋ diuc uirṫi.


