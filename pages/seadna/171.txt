Sin mar a ċaiṫeaḋ sé an aimsir ag cur agus ag cúiteaṁ
nuair a ḃíoḋ aoinne istiġ do ḋéanfaḋ éisteaċt
leis. Nuair a ḃíoḋ sé i n-a aonar is aṁlaiḋ a ḃíoḋ
sé ag caint leis féin agus ag aiġneas leis féin, agus ag
áiteaṁ air féin. Uaireanta san aiġneas san leis féin
d’árduiġeaḋ sé a ġlór agus d’airiġeaḋ Pails é
agus ḃíoḋ sí deiṁniġṫeaċ go mbíoḋ beirt nó
triúr ann, ḃíoḋ a leiṫéid sin de ġleó aige.

D’aiṁḋeóin na buarṫa ḃí an goile go maiṫ aige agus
ḃí sé ag teaċt ċuige féin go tiuġ. Ba ġearr go raiḃ
sé sa dorus agus a ġuala leis an ursain mar ba ġnáṫ,
aċ má ’seaḋ ḃí mí-líṫeaċt ’na ċeannaċaiḃ
seaċas mar ba ġnáṫ, agus ṫaḃarfá fé ndeara na
balcaisí, ná raḃdar ċoṁ teann air agus ḃídís sul
ar buaileaḋ breóite an fear boċt. Ṫaḃarfá fé ndeara
go raiḃ raint de’n ḟeóil imṫiġṫe agus mórán
de’n ḃlonag. Ḃí an ġuala caol sa ċasóig. Ḃí an
ċuisle caol sa ṁuiniċle. Ḃí an ċeaṫraṁa caol sa
ḃríste. Ḃí iomad slíġe ag an ḃfear mboċt ’na
ċuid éadaiġ, agus do ḃíoḋ an ġaoṫ ag cuardaċ na
gcnáṁ aige mór-ṫimpal ins na póirsíḃ folaṁa a ḃí
idir ċroicean agus éadaċ aige, i dtreó ná féadaḋ sé
fanṁaint i ḃfad sa dorus gan teaċt anois agus airís go
dtí an teine ’ġá ṫéiḋ féin.

Lá, mar déarfá coigṫíġeas ó ḟág sé an leabaiḋ,
do ṫáinig sé go dtí an dorus agus baluiṫ na teine go
láidir air. Ní túisge d’ḟeuċ sé an bóṫar suas
’ná a ċonaic sé an ḃean ag gaḃáil ċuige anuas árd
an ḃóṫair. Ar an gcéad aṁarc do baineaḋ iaraċt
de ġeit as mar ċeap sé gur ḃ’ ḟíor ḋeaḃraċ le
Saḋḃ í. Níor ḃog sé na súile ḋi gur ṫáinig sí
i n-a aice. Bean ċnáṁaċ, ġarḃ, dob’ eaḋ í. Clóca
bréide uirṫi. Caipín a clóca ar a ceann aici. Greim aici
’na láiṁ ċlé ar ḋá imeal
