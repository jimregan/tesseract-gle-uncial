a ḃuiḋċas do ḃeiṫ, ’ná uirṫi féin aċ ċóṁ
beag liom.”

Ċuir sé an tarna píosa ar a láiṁ ċuici.

“Cá ḃfuil sí?” ar seisean, “nó caṫain a ṫiocfaiḋ
sí?”

“Tiocfaiḋ sí an uair is lúġa a ḃéiḋ coinne agat
léi,” ar sise. “Tiocfaiḋ sí an uair is lúġa ḃéiḋ
fáilte agat roímpe.”

“Cad é sin agat d’á ráḋ, a ḃean,” arsa Diarmuid,
“nó cia adúḃairt leat-sa ná béaḋ fáilte anso roímpe
pé tráṫ do ṫiocfaḋ sí?”

“Deirim an rud atá ar eólus agam,” ar sise, “agus
ní cneasda é m’ eólus, aċ mura cneasda ní’l leiġeas
agam-sa air. Ní mise do ċuir ó’n mbaile í. Ní mise do
ṡeol ’na treó an droċ ṫeangaḃálaiḋe. Má ḋéineas
mo ḋíċeal ’ġá cosaint ar a naṁaid ba ṁór é mo
ḋuaġ agus is beag a ḃí d’á ḃárr agam.”

“Caṫain a ṫiocfaiḋ sí?” arsa Diarmuid.

Níor ḋéin sise aċ an láṁ ċlé do ċur airís i gcaipín
an ċlóca agus é ḟásgaḋ os cionn a béil mar a ḃí sé
ar dtúis aici, agus an dorus amaċ do ċur di gan oiread agus
smiog do ráḋ.

Síle. – Airiú, nár ḋoiṫiġeasaċ an ara í!

Nóra. – Ní ḟeadar, a Ṗeig, cad a ḃain an tsúil aisti.

Peig. – Ní ḟeadar ’n tsaoġal, a Nóra.

Gobnait. – Do ḃain a droċ ḟriotal féin, gaḃaim-se orm.

Nóra. – B’ḟéidir gurb aṁlaiḋ d’imṫiġ uirṫi
fé mar ḋ’imiġ ar an mnaoi ḟeasa úd a ṫáinig ag
triall ar Neill ní Ḃuaċalla.

Gobnait. – Cad d’imṫiġ uirṫi, a Nóra?

Nóra. – ’Neósfaiḋ Cáit duit é, ’sí is fearr a
’neósfaiḋ é.

Gobnait. – Cad d’imṫiġ uirṫi, a Ċáit?


