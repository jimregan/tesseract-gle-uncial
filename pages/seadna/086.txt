innsint duit-se anois, go ḃfuil an aigne ċéadna ag Máire
ḋuit-se atá agat-sa di-se.”

“Cad é sin agat d’á ráḋ, a Aṫair?” arsa Séadna,
agus sgeón ann.

“Tá an rud atá ar eólas agam, isé sin gur gioraide a
saoġal do Ṁáire Ġearra mura bpósfar leat-sa í. Tá sí
ḋ’á snaoiḋ amaċ os cóṁair ár súl.”

“Ó, Dia le m’anam!” arsa Séadna. “Tá an sgeul níosa
seaċt measa ’ná mar a ḃeartuiġeas!”

“Airiú, an as do ṁeaḃair ataoi?” arsa ’n sagart.

“Ó, ní h-as mo ṁeaḃair, a Aṫair, ná as mo
ċéill. Is ró ċruinn atá gaċ taoḃ acu agam. Tá bean
ḃoċt ansúd ṫiar gur ċuireas comaoine ḃeag uirṫi an
lá fé ḋeire. Ṫáinig sí, mar ṁaiṫe liom, dar léi,
agus do laḃair sí liom ar an ngnó so. Ċeapas gur ċuireas
i n-iúl di, soiléir go leor, ná raiḃ aon ḃreiṫ
agam ar ċleaṁnas a ḋéanaṁ le Máire Ġearra, ná le
h-aon ṁnaoi eile. Ċeapas go gcuirfeaḋ sise in úil é do
Ṁáire féin agus d’á h-aṫair, agus go raġaḋ an sgeul
ċun suaiṁnis gan ċeataíġe do ḋuine ar biṫ aċ dom
féin. I n-a inead san, is aṁlaiḋ atá mí-áḋ éigin
dá ṫiomáint ar aġaiḋ agus dá ċur ċun cinn, do’m
lom deirg aiṁḋeóna. Do ṫáinig an duine galánta féin
i leiṫ de ṡiúl a ċos ar maidin indiú, ’ġá innsint
dom ná raiḃ aon ḟear i n-Éirinn dob’ ḟearr leis mar
ċleaṁain ’ná mé. Agus nuair a ċuireas i n-iúl dó,
ċoṁ réiḋ agus d’ḟéadas é, ná raiḃ aon ḃreiṫ
agam ar ṗósaḋ ċoíḋċe, ba ḋóiċ leat gur ḃ’í an
oíḋċe do ṫuit i lár an lae air. Agus anois, mar ḃara ar
gaċ ndonas, tuigim uait-se, a Aṫair, go ḃfuil díoḃáil
sláinte d’á ḋéanaṁ do Ṁáire Ġearra féin. Is truaġ
an sgeul é! Is truaġ agus is tubaisteaċ an sgeul é!”

D’ḟeuċ an sagart air.


