an ġeallaṁaint a ċur i leaṫ-taoiḃ? Ní’l sé ceangailte
ar Ṡéadna an ġeallaṁaint do ṡeasaṁ. Ní ḃéaḋ
sé ceangailte ar aon ḟear beó a ḃéaḋ ’na ċás. Is
geallaṁaint gan éifeaċt í.”

“Tá san uile fíor go leor,” arsa ’n sagart, “aċ conus
a curfar i leaṫ-taoiḃ í? Siní an ċeist. Cad é an ċéad
aiṫeasg atá le déanaṁ againn?”

“Is é céad aiṫeasg a ḋéanfainn-se, a Aṫair,” arsa
Seáġan, “dul soir go tiġ Ḋiarmud’ Léiṫ agus an
ceann a ḃaint de’n sgeul láiṫreaċ dó féin agus do
Ṡaḋḃ, agus a innsint dóiḃ lom díreaċ ná fuil aon
tairḃe sa ġeallaṁaint, ná fuil ann aċ díṫ céille
ḋóiḃ ḃeiṫ ag braṫ air go ḃféadfaidís í ċur i
ḃfeiḋm ar an nduine.”

“Má ḋéinir mar sin,” arsa ’n sagart, “ceapaim gurab
é céad aiṫeasg a ḋéanfaiḋ Saḋḃ a ḟiafruiġe
ḋíot go tur agus go teann cé dúḃairt leat teaċt ċun
cainte léi, nó an é Séadna a ċuir ċuici tú leis an
dteaċtaireaċt san, agus má’s é, gurab é a cóṁairle
féin duit imṫeaċt aḃaile agus aire ṫaḃairt dod’
ġnó féin, agus leigint do Ṡéadna an cleas céadna a
ḋéanaṁ.”

“Má’s eaḋ, a Aṫair,” ar seisean, “cad déarfá
lem’ ḋul ċun cainte le Séadna féin ar dtúis?”

“Agus cad déarfá leis?” arsa an sagart.

“Déarfainn leis,” ar seisean, “gur mór an truaġ ḋó
a ṡaoġal a sgaoileaḋ uaiḋ ag seasaṁ geallaṁna gan
ḃríġ, agus gan ceangal air i láṫair Dé an ġeallaṁaint
do ċóṁlíonaḋ.”

“Ní ḟéadfainn aon tuairim a ṫaḃairt,” arsa ’n
sagart, “fé’n ḃfreagra ġeaḃṫá uaiḋ. Is duine
ró ḋoiṁinn ró ḋorċa é. D’á ġéire ṫaḃarfá
tuairim fé’n gcaint a ḃéaḋ le teaċt uaiḋ, nuair a
ṫiocfaḋ an ċaint
