Cáit. – Mara mbeidís pósta conus a taḃarfaí “céile”
orṫa? Naċ fear pósta nó bean ṗósta “céile”? Naċ
eaḋ, a Ṗeig?

Peig. – ’Seaḋ, gan aṁras.

Síle. – Agus, a Ṗeig, airiú, conus ḟéadfaḋ fear
ḃeiṫ pósta ag Dia? Dar ndóiġ, ní ḟéadfaḋ fear
ḃeiṫ pósta aċ ag mnaoi? Ar airiġ aoinne riaṁ a
leiṫéid?

Gobnait. – Aililliú, a Ṡíle, naċ geur-ċúiseaċ
ataoi! Airiú, cia dúḃairt leat-sa ná féadfaḋ fear
ḃeiṫ pósta aċ ag mnaoi?

Síle. – Dúḃairt Peig liom é an lá fé ḋeire agus í
ag múineaḋ na seaċt Sacraimíntí ḋom. Agus feuċ nár
innsis an méid sin dom, a Ṗeig, go mbíoḋ daoine ann fadó
agus iad pósta ag Dia an uile ċóṁaċt!

Cáit. – Do ḃíoḋ, ṁaise. D’airiġeas-sa mo ḋaid
mór ’ġá ráḋ seaċt n-uaire, – ní h-eaḋ, aċ seaċt
n-uaire déag ar ḟiċid.

Síle. – Ó, go deiṁin is uiriste do Ċáit ní Ḃuaċalla
caint a ḋéanaṁ. Ní h-é gaċ aoinne go ḃfuil aṫair
mór aige. Ḃí aṫair mór agam-sa leis, tamall, aċ do
cailleaḋ é. Rug an t-éagcruas ċun siúḃail é. Slán
beó mar a n-innstear é!

Cáit. – Éist, a Ṡíle, a ċuid! Feuċ anois, níor
ċuiṁniġeas orm féin go raiḃ an focal ráiḋte agam. Ó,
ṁaise, níor ṫeip an tuaṫal riaṁ orm! Éist, a Ṡíle,
a ċuid, maiṫ an cailín! Is cuiṁin liom-sa do ḋaid mór
go dian ṁaiṫ. Ḃí ard ċion agam air.

Peig. – Do ḃí, a Ċáit, agus árd ċion aige-sean ortsa. Is
mó an cion a ḃí aige ort ’ná ḃí aige ar aoinne eile
ar an taoḃ amuiċ de Ṡíle féin. Is cuiṁin
