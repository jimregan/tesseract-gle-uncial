ḃí gaċ aoinne ag riṫ agus gaċ aoinne ag liúiġriġ,
aċ má ḃí, níor riṫ Séadna, ná níor liúiġ sé.

Ní túisge a ḃí an rás í leaṫ-taoiḃ ’ná d’éiriġ
troid idir ḃeirt tíncéirí mar ġeall ar ċeannraċ
asail. Do ṗreab tíncéir ba ṫreise ná aoinne acu eatorṫa
isteaċ. Do ċuir sé ó ċéile iad agus do ṫóg sé féin
an ċeannraċ.

Le n-a linn sin d’airiġ Séadna na daoine ’na ṫímpal
ag cogarnaiġ.

“Feuċ! feuċ! feuċ!” ar siad. D’ḟeuċ sé sa treó i
n-a raḃadar-san ag feuċaint. Cé ċífeaḋ sé ag gaḃáil
anuas lár páirce an aonaiġ, agus an t-aonaċ ag déanaṁ
slíġe ḋóiḃ, aċ an ḃeirt — Saḋḃ agus an duine
uasal iasaċta!

Ḃí culaiṫ ċraoiḋearg ar dearg-lasaḋ ar Ṡaḋḃ,
ó ṁullaċ talaṁ. Ḃí culaiṫ éadaiġ uasail air-sean,
agus isé a ḃí go piocaiṫe bearrṫa, go cúmṫa córaċ
coṫuiġṫe cumasaċ deaġ-ċroicinn. Do leaṫ a ṡúile
glan ar Ṡéadna nuair a ṫánadar ’na ċóṁgar. B’é
an duine uasal céadna é ar ar eitiġ sé an t-airgead agus
ar ar ṫug sé “claḋaire díoṁaoin”!

Ní ḟeidir sé ó ṫalaṁ an doṁain cad ba ṁaiṫ ḋó a
ráḋ ná a ḋéanaṁ. Níor ḋéin sé aċ stad mar a raiḃ
aige agus éisteaċt. Do ḃuaileadar ṫairis, an ṗáirc
síos, i ngoireaċt trí ráinní ḋó, gan feuċaint air,
gan é ṫaḃairt fé ndeara aċ ċóṁ beag agus dá mba ná
béaḋ sé ann i n-aon ċor. Do ḃuaileadar suas ar an dtaoḃ
eile de’n ṗáirc, na daoine ag osgailt na slíġe rómpa
agus ansan ag síneaḋ na méar fúṫa, agus ag croṫaḋ
a gceann, agus ag dul ins na tríṫíḃ. Nuair a ċonaic an
tíncéir mór iad do stad sé ag feuċaint orṫa, agus srian
a asail ar a ċuislinn aige. Nuair a ḃíodar imṫiġṫe
ṫairis d’éaluiġ sé ’na ndiaiġ agus ṫaraing sé an
tsrian orṫa fé mar a ḃéaḋ sé ċun a mbuailte, aċ
