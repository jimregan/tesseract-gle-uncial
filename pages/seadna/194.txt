ḋaṫaṁla dob’ ea iad, agus clócaí síoda orṫa agus
slaḃraí óir orṫa agus búclaí óir ’na mbrógaiḃ,
agus a ċlaiḋeaṁ le n-a ais ag gaċ fear díoḃ. Ar a
h-aġaiḋ suas do ċonaic sí aon ḟear aṁáin agus ba ṁó
agus ba ċumasaíġe agus ba ḋaṫaṁla é ná aon ḟear
eile d’á raiḃ ann. Ḃí coróinn óir ar a ċeann agus mar
ḃéaḋ aḋarca beaga anáirde aisti mór-ṫímpal. Ar bárr
gaċ aḋaircín acu san do ḃí bulla beag óir, agus istiġ
i lár gaċ bulla ḃig ḃí solas éigin ar lasaḋ agus ar
criṫ, mar ḃéaḋ réiltín, oíḋċe ṡeaca. Ḃí clóca
dearg air, ċóṁ dearg leis an gclóca a ḃí ar Ṡaḋḃ
féin lá an aonaiġ, nó b’ḟéidir níos deirge. Ḃí a
ṡlat ríogḋa ’na láiṁ ḋeis aige agus ḃí sé ’na
ṡuíḋe ar ċaṫaoir ṁór árd gur ḋóiċ leat go raiḃ
an uile ḃlúire ḋí déanta d’ór ċasta. Nuair a ċonaic
Saḋḃ é ḃí a ḟios aici gur ḃ’é an ríġ é. Aċ ní
raiḃ sgáṫ ’ná eagla uirṫi roiṁe, mar ní feuċaint
ċruaiḋ ċoíṁṫeaċ a ḃí aige, aċ feuċaint ḃreaġ
ḃog réiḋ ḋuineanda. Ḃí an ċaṫaoir ríogḋa féin
anáirde ar láiṫreán a ḃí mar adéarfá leaṫ-troiġ
níos aoirde ’ná an ċuid eile de’n úrlár. Ḃí ḋá
ċaṫaoir eile ann, caṫaoir acu ar gaċ taoḃ de’n
láiṫreán, anuas ar an dtalaṁ, agus ḃí beirt uaisle
’na suíḋe orṫa. Fir ċríona liaṫa dob’ eaḋ iad. An
fear acu a ḃí ar ḋeis an ríġ, ḃí gruaig ḟada liaṫ
air, agus í siar síos leis, ar a ṡlinneánaiḃ, agus ḃi
féasóg ḟada liaṫ air, síos ar a ḃráġaid agus ar a
ḃrollaċ. Ḃí clóca uaiṫne air agus ḃí cláirseaċ
ṁór ’na seasaṁ i n-a aice. An fear acu a ḃí ar an
dtaoḃ eile de’n ríġ ḃí gruaig ḟada liaṫ air leis,
agus ḃí fúnsa óir ar a ċeann, ag coimeád na gruaige siar
d’á éadan, agus ḃí féasóg ḟada liaṫ air, díreaċ
mar a ḃí ar ḟear na cláirsiġe. Aċ ba ṫruime agus ba
ṁó d’ḟear é go mór ná fear na cláirsiġe.


