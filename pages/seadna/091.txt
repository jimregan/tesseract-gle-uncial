ḋéin a ṫíġe féin, agus má ḟeuċ, ṫáinig gráin
ṁillteaċ aige ar an dtiġ agus ar an áit, ar an gcrann agus
ar an gcaṫaoir agus ar an mealḃóig, ar an obair, ar a raiḃ
os cionn talaiṁ ann, istiġ agus amuiċ. I n-inead aġaiḋ
a ṫaḃairt ar an mbaile, ṫug sé aġaiḋ ar an gcnoc. Ag
gaḃáil ṫar tiġ cóṁarsan dó ḃí beirt leanḃ ag
spórt sa ċlós, agus ċóṁ luaṫ agus a ċonacadar é do
riṫeadar isteaċ ag sgreadaiġ.

“Ó a ṁam!” arsa duine acu. “Tá duine buile amuiċ sa
ċlós agus d’ ḟeuċ sé orm!”

Ċuir Séadna an cnoc amaċ de. Nuair a ṡrois sé an fiaraḋ
ḃí iongnaḋ air a luiġead tuirse a ḃí air agus an
cnoc ċóṁ dian. Ḃí raḋarc áluinn ó’n mullaċ. Do
ċonaic sé an tsráid, agus páirc an aonaiġ, agus tiġ
Ḋiarmuda Léiṫ, agus tiġ na baintriġe. Do ċonaic sé a
ṫiġ féin agus tiġ Ṡeáġain Ċeataiġ. Dá mbéaḋ an
raḋarc seaċt n-uaire níos aoiḃne, ní ḃainfeaḋ sé an
ċloċ as a ċliaḃ ná ní ṫógfaḋ sé an sgamal d’á
ċeann. Ḃí plásóg ḃreaġ ṁór leaṫan ċunlaiġ ar
ḃárr an ċnuic, ċoṁ tirim le leabaiḋ ċlúiṁ eun, agus
ċóṁ bog san go raġaḋ duine go glúiniḃ inti. Do ċaiṫ
sé é féin sa ṗlásóig sin ar a ḃeul agus ar a aġaiḋ,
agus ní dóċa go raiḃ ar ṫalaṁ tirim na h-Éirean an
lá san fear eile ċoṁ brúiġte ċóṁ basgaiṫe aigne leis.

Fé ċeann tamaill do ṫóg sé a ċeann agus d’ḟeuċ sé
siar fan ċliaṫáin an tsléiḃe. Ċonaic sé an ḃean ag
gaḃáil aniar. Ċeap sé ar dtúis gur ḃean éigin des na
coṁarsanaiḃ í, a ḃí ag gaḃáil cóṁgar an ċnuic. Ba
ġearr gur ṫug sé fé ndeara go raiḃ sí ag déanaṁ
ceann ar aġaiḋ ar an áit i n-a raiḃ sé féin. Ṗreab
sé ’na ṡuiḋe. Ba ġearr gur aiṫin sé í. An ḃean
ċos-noċtaiṫe isí a ḃí ann!

“Síoṫċáin Dé ort, a Ṡéadna!” ar sise.


