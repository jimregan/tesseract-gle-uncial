Muire Ṁáṫair ansúd ṫuas ag feiṫeaṁ leat.” Ṫáinig
neart agus misneaċ láiṫreaċ dó. “Druidiḋ uaim amaċ,”
ar seisean leó. Ċuir sé an dréimire suas de gan congnaṁ,
agus do croċaḋ é. Ḃí sé ceiṫre fiċid.

Cáit. – Ba ḋeas an gníoṁ é! Dá ḃfaiġinn lom
orṫa do ċroċfainn iad mar a ċroċfainn madraí uilc. Na
claḋairí gránda! An seanduine boċt! Agus a ḟios acu
ná raiḃ sé agus ná féadfaḋ sé ḃeiṫ ciontaċ. Nár
ċóir go mbéaḋ náire orṫa!

Gobnait. – Náire! ’Ḋe, cá ḃfios dóiḃ siúd cad
a ḃain le náire? Ḃídís ag láṁaċ agus ag croċaḋ
na ndaoine ins gaċ aon ḃall an uair sin. Naċ ṡin é an
fear san ṫíos i Maġ Ċromḋa do ḃuail aníos Gort na
Lice maidean Doṁnaiġ ar muin a ċapaill, agus a ġuna ar
a ḃeulaiḃ aige, agus nuair a ċonaic sé an duine boċt i
n-aice an tuir ar a ġlúiniḃ ag ráḋ na Coróinneaċ Muire,
do sgaoil an pléar tríd!

Cáit. – Ambasa, a Ġobnait, is fíor ḋuit. Do ḋéin
sé mar sin é. Ḃíos i Maġ Ċromḋa lá i n-aonḟeaċt
le Neill agus ṫaisbeáin sí ḋom é, agus am briaṫar,
nuair a ċonac é, gur ċoruiġ mo ċuid fola. Ḃí sé ansúd
go liaṫ láidir ag siúḃal na sráide, ċóṁ dána agus
dá mba ná béaḋ a leiṫéid déanta aige. Do ṫeip orm
gan niṁ mo ṡúl do ċur ’na láiṁ ḋeis. Ṫug sé fé
ndeara mé ag feuċaint ar an láiṁ, agus d’iompuiġ daṫ
gorm ar an mbiṫeaṁnaċ. B’é b’ḟada liom go raḃas
as a raḋarc, geallaim ḋuit é.

Síle – Cé h-é féin, a Ċáit?

Cáit. – ’Ḋe, an sean ċlaḋaire sin ṫíos Doċtúir
de Faoite.


