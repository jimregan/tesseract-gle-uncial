nár aiṫin sé mé, aċ d’aiṫin ċóṁ maiṫ díreaċ
agus d’aiṫniġeas-sa é. Má ṫagan Cormac suas leis
curfar deire le n-a ċúrsaíḃ agus le n-a ċuid uaisleaċta
go ceann tamaill.”

Le n-a linn sin d’airiġeadar an liúġ ḟiaiġ i dtreó
tíġe Ḋiarmuda suas. Do ḃris ar an ḃfoiḋne ag Diarmaid.

“Ó!” ar seisean. “Marḃóċar Saḋḃ ḃoċt
eatorṫa!” Agus do riṫ sé ċóṁ maiṫ agus a ḃí
riṫ ag an nduine mboċt.

Do rug Séadna ar ċuislinn air. “Ní’l baoġal uirṫi,”
ar seisean, “aċ ní mar sin duit-se. Béiḋ an t-aonaċ
bailiġṫe ansúd láiṫreaċ. Ní’l aoinne atá caillte
leó súd ná béiḋ ag cur orṫa. Is fearr as an slíġ
ṫusa, le h-eagla go ndéarfaḋ duine éigin go raiḃ rún
a ngnóṫa agat, agus go n-iompóċaḋ na daoine ort.”

“Dia le m’anam!” arsa Diarmaid. “Cad a ċas am’
ṫreó iad i n-aon ċor?”

“Do ċas airgead Ṡaḋḃ,” arsa Séadna. “Ní raiḃ
aon ḃeart eile acu le n-a dtiocfaidís air.”

“Tá an liúiġreaċ ag stad. Táid siad ag dul ċun
suaiṁnis. Téiḋmís suas,” arsa Diarmuid.

“An ḃfuil deire na mbróg díolta, a Ṁiċíl?” arsa
Séadna.

“Tá, aċ beagán,” arsa Micil.

“Gaiḃ an capall, má ’seaḋ, agus comáin leat
aḃaile,” arsa Séadna.


