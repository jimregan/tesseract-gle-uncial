Ní raiḃ Diarmuid sa dorus fós. Ḃí sé ró luaṫ sa
lá. Ṡeasaiṁ Micil ar aġaiḋ an doruis amaċ.

“A ṁáṫair!” ar seisean, i n-árd a ċinn ’s a ġuṫa.

Ċuir Saḋḃ a ceann amaċ sa dorus, agus greim aráin aici
d’á ċogaint.

“A ṁáṫair!” arsa Micil airís. “Tar amaċ anso agus
siúḃail leat aḃaile láiṫreaċ. Tá gnó éigin eile
le déanaṁ agat d’éaġmuis ḃeiṫ ag teaċt anso ad’
ṁaidrín laṫaiġe acu. Má tá cleaṁnas le déanaṁ acu
déinidís féin é nó leigidís dó.”

Do ṡloig Saḋḃ an greim do ḃí ’na beul.

“Airiú, greadaḋ ċúgat, a ḃacaċáin!” ar sise,
“Cad tá anois ort?”

“Bacaċán an eaḋ?” arsa Micil. “Tá mo ḋá ḋóiṫin
orm. Ní raḃais-se sásta t’ainm féin agus ainm t’aṫar
a ḃeiṫ i mbeul na ndaoine, gan mo ṁáṫair-se do ṫarang
isteaċ i nḃúr ngnó. Aċ taḃarfad-sa toġa an aireaċais
an rud a ṫeip oraiḃ féin ná cuirfiḋ siḃ ċun cinn é
le n-a congnaṁsan. A ṁáṫair! A ṁáṫair, adeirim!”

“Imṫiġ leat aḃaile, a ṫulcais, agus ná bí ’ġár
mboḋraḋ! Agus má ṫógais braon, eiriġ a-ċodlaḋ agus
cuir díot é,” ar sise.

“Deirim leat ná fágfaiḋ aon ċos díom an áit seo go
dtagaiḋ sí amaċ,” ar seisean. “Agus deirim rud eile leat,
agus creid uaim é, naċ gáḋ ḋuit ḃeiṫ ag caiṫeaṁ
do ḃalcaisí ḋíot nuair ná pósfaiḋ Séadna ṫú. Ní
ṗósfaḋ sé ṫú dá mba ná béaḋ i n-Éirinn aċ
tú, a stiúsaiḋe ṡeanda! A ṁáṫair! A ṁáṫair,
a deirim! Tar anso amaċ, nó raġad isteaċ agus taḃarfad
amaċ ar mo ḃacalainn ṫú.”

“Airiú, a ḃrealláin ḃacaiġ, mura ḃfágair an áit
sin agus glanaḋ as mo raḋarc go diair, cuirfead cóṁarṫa
