
CAIBIDIOL A FIĊE.

Ṫáinig Séadna lar na ṁáireaċ feuċaint conus ḃí an
duine breóite, agus do rug sé leis tuille den leaṫar a ḃí
sa tsiopa agus do ḋíol as. Ba ṁaiṫ mar ḋéin. D’ḟág
san raint airgid ag an mnaoi ḟrioṫáilte, i dtreó nuair
a fuair Diarmuid an t-aoiṫeo go raiḃ neart di ar ḃiaḋ
agus ar ḋiġ do ṡoláṫar dó, fé mar ba ċeart agus do
réir mar a ḃí gáḋ aige leo.

Ba ġearr go raiḃ sé ina ṡuíḋe i n-aice na tine aici agus
flosg an doṁain ċun an ḃíḋ air. Aċ ambasa ní ṫugaḋ
sí ḋó é aċ an méid ba ḋóiċ léi ba ṁaiṫ ḋó,
agus ní ḟeacaís riaṁ aċ an troid agus an t-aiġneas a
ḃíoḋ aige léi a d’iarraiḋ tuille ḋ’ḟáġail.

Fé mar a ḃí sé ag dul i ḃfeaḃas ḃídís na
cóṁarsain ag bailiuġaḋ isteaċ ag cur a ṫuairisge agus
’ġá innsint dó cad í an ḃuairt a ḃí orṫa nuair
ḋ’ airiġeadar é ḃeiṫ ’na luíġe, agus cad é an
t-áṫas a ṫáinig orṫu nuair a fuaradar ag teaċt ċuige
féin é.

Nuair a fuair Séadna ag dul i ḃfeaḃas i gceart é agus
ó ḃaoġal, ní ṫagaḋ sé ċóṁ minic, agus i gcionn
beagán aimsire do stad sé de ṫeaċt.

D’ḟan an ḃean ḟrioṫáilte ann níos sia ’ná a ċeap
sí ḃí gá léi, aċ an sagart fé ndear san, mar ḃí
súil aige ó am go h-am agus ó lá go lá, go dtiocfaḋ
Saḋḃ aḃaile. Fé ḋeire ṫáinig glaoḋaċ uirṫi
ó’n dtaoḃ eile ṗaróiste agus b’éigean di gluaiseaċt.

Ní raiḃ de ṡeift ansan acu aċ a iaraiḋ ar Ṗails ḃoċt
teaċt gaċ aon ṁaidion agus teine ḋ’ḟaduġaḋ agus
blúire bíḋ d’ollaṁuġaḋ do Ḋiarmuid. Níor fágaḋ
fúiṫi é ar fad. Ba ḃeag aon lá ná tugaḋ
