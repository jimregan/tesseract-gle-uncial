
CAIBIDIOL A TRÍ A’S FIĊE.

“Um eadarṫra lar na ṁáireaċ ḃí an ḃeirt ag dorus
tíġe an ríġ. Ṫáinig an ceann amaċ. Ċonaic sé Cormac.

“‘Cá ḃfuil sí?’ ar seisean.

“‘Sidí í,’ arsa Cormac go réiḋ.

“‘Téanam, a ’nġean ó,’ arsa ’n ceann.

“Do ġluais sí i n-aonḟeaċt leis. Ċuadar isteaċ
dorus. D’imṫiġeadar trí ṗóirse ḟada. Ċuireadar dorus
eile ḋíoḃ agus póirse eile. Ċuireadar an tríṁaḋ
dorus díoḃ. Ní póirse a ḃí laistiġ dé sin aċ páirc
ḃreaġ ṁór ḟairsing ġrianaċ, agus í go glas, agus
go bearrṫa le speil, agus casáin ḋeasa tríṫi anonn,
agus gainiṁ orṫa. Ḃí ríġ-ṫeaġlaċ áluinn uasal
sa taoḃ ṫall de’n ṗáirc sin. Ṫug an ceann aġaiḋ
ar ḋorus an ríġ-ṫeaġlaiġ sin. Ġluais Saḋḃ ’na
ḋiaiġ. Ḃuail an ceann buille beag réiḋ ar an ndorus. Ba
ġearr gur h-osgalaḋ é. Duine uasal breaġ groíḋe cumasaċ
dob’ eaḋ an fear d’osgail é. Ḃí caipín airgid ar a
ċeann, nó ċeap Saḋḃ gur ḃ’ airgead é. Agus ḃí
clóca síoda air agus ḃí tuaġ ar a ġualainn aige, agus
í ċóṁ greanta ċóṁ solusṁar le glaine, agus faoḃar
uirṫi gur ḋóiċ leat go mbainfeaḋ sí an ceann de ċapall
d’aon iaraċt. Do laḃair an ḃeirt ḟear le n-a ċéile
i gcogar ar feaḋ tamaill. Ansan do ḃagair fear na tuaġa
ar Ṡaḋḃ, agus do lean sí é agus d’ḟan an fear
eile amuiċ.

“Ní túisge a ḃí Saḋḃ ar an dtaoḃ istiġ de’n dorus
’ná ba ḋóbair go leaṫaḋ a raḋarc uirṫi. Do ċonaic
sí an seómra breaġ mór fairsing árd, agus na h-uaisle
’na suíḋe ann ar gaċ taoḃ. Fir ḃreaġṫa ṁóra
