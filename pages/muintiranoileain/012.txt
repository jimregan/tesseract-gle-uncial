Caibidil III

Ṁusgail an ṁáṫair Toirḋealḃaċ
nuair a ḃí a ndinnéar déanta ag
na páistí agus iad ar ṡiuḃal ċun
na sgoile arís.  Ḃí Aoiḋdín agus Sorċa
agus Eiḃlín amuiġ ag cruinniuġaḋ faoċóg.
Ṫáinig sé anuas ċun na cisteanaḋ costárnoċt,
agus ḃeir sé ar a ċuid stocaí ó'n tsreangán
a ḃí os cionn na teineaḋ.  Ċumail sé ceann
na stocaí eadar a láṁa, ag baint an ġainiṁ
asta.  Ḃain an ṁáṫair na preátaí amaċ
as an ṗota a ḃí ag taoḃ na teineaḋ.  D'ḟág
sí an ṁias ar an tábla agus sgadán goirt
rósta ag n-a taoiḃ.

"Suiḋ anonn agus iṫ cupla preáta nuair
atá siad teiṫ," ar sise.

"Preátaí, preátaí," ar seisean, ag éirġe
n-a ṡeasaṁ.  Ċuaiḋ sé amaċ agus niġ sé a
láṁa ins an tsruṫán ag tóin an toiġe.  "Ní
ṫig le daoiní a ḃeiṫ beó a ċoiḋċe ar ṗreátaí,"
ar seisean, ag teaċt aníos an t-urlár agus é
ag tiormuġaḋ a ċuid láṁ faoi n-a ċuid
asgallaí.

"Ní ṫig," ars'an ṁáṫair, ag teaċt leis
ar an sgéal, agus gliogar ag n-a cuid dealgán.
